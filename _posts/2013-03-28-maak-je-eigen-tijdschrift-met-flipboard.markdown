---
author: frankmeeuwsen
comments: true
date: 2013-03-28 21:54:31+00:00
layout: post
slug: maak-je-eigen-tijdschrift-met-flipboard
title: Maak je eigen tijdschrift met Flipboard
wordpress_id: 3206
---

De markt voor het produceren, distribueren en delen van je eigen magazines is gisteren weer opengegooid door Flipboard. Deze nieuwslezer voor je tablet slaat met de volgende versie een nieuw pad in: [Je eigen magazines maken](http://www.bright.nl/met-flipboard-20-maak-je-je-eigen-magazine).



http://www.youtube.com/watch?v=I9dv5QVs2_c



Het maken van magazines is niet nieuw, DIY magazines zijn er al sinds de boekdrukkunst massa-publicatie toegankelijk en betaalbaar maakte. Flipboard doet niet veel anders, maar je kunt alleen al eerder gepubliceerde artikelen in je magazine zetten. Het is natuurlijk een fluitje van een cent om unieke content in je Flipboard magazine te zetten. Maak een blog aan op een obscuur adres of achter een firewall en zet de RSS-feed in je Flipboard. Zo kun je op een blog publiceren maar voor niemand toegankelijk maken. Behalve via Flipboard.

De magazine-maker laat nog wel wat te wensen over, maar het is wel een stap voorwaarts. Zo kun je geen volgorde van artikelen aangeven, geen rubrieken aanmaken, geen eigen cover kiezen of spelen met de bladspiegel en opmaak. Het is een _one size fits all_ eenheidsworst wat de magazines uitspuwen wat betreft opmaak. Inhoudelijk kan het alle kanten op gaan. Verder is het nog niet mogelijk om met meerdere auteurs aan één magazine te werken. Wederom, er is wel een work-around te bedenken, om via bv een Pinboard-feed in Flipboard materiaal te verzamelen en door te publiceren in een magazine. Maar het is nog niet ideaal.

Ondanks de platte vormgeving is Flipboard wel een stuk prettiger om in te bladeren, lezen en delen dan een gemiddelde nieuwslezer die RSS-feeds binnenhaalt. Daar hebben ze een concurrerend voordeel voor de eindgebruiker. De bankhangende lezer die in de avonduren even wat bij wil lezen voor hobby, werk of uit interesse. Flipboard biedt een eindervaring die erg prettig is en uitnodigt om verder te lezen en letterlijk te verdwalen in de applicatie. Het is dan zaak om als _publisher_ op het juiste moment in de juiste categorie de juiste content te leveren. Nu kun je dat voor Flipboard doen. Maar wat als Zite weer een volgende slag slaat? Of er komt een briljante opvolger voor Google Reader? Of Apple gaat met haar kiosk de slag voor de tijdschriftenlezer(es) aan? Flipboard lijkt een slag te willen slaan bij de Pinterest-fans. Zoveel is al wel duidelijk.

Het lijkt niet veel uit te maken. In de eerste 24 uur zijn er [al 100.000 unieke tijdschriften](http://mashable.com/2013/03/28/flipboard-100000-user-generated-magazines/) gemaakt. Zo vreemd is dat niet. Interessant is te kijken welk percentage over 3 maanden nog relevant is voor haar publiek. Technologische vernieuwingen dwingen media-uitgevers om enerzijds te experimenteren en te kijken waar behoefte kan worden ingevuld of gecreeerd. Dezelfde vernieuwingen geven tegelijk een gevoel van achterstand en een gevoel van twijfel of de geïnvesteerde euro in techniek en menskracht wel goed besteedt is.

Desondanks denk ik dat je best eens met Flipboard kunt experimenteren. Al is het maar om je bestaande content van andere kanalen te hergebruiken in een Flipboard magazine.
