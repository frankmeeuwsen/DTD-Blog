---
author: frankmeeuwsen
comments: true
date: 2010-01-01 21:09:56+00:00
layout: post
slug: een-incredible-2010
title: Een incredible 2010!
wordpress_id: 311
tags:
- beginnen
- bloggen
- daar gaan we
---

[![](http://static.flickr.com/1026/675810372_8c495f7b1a.jpg)](http://www.flickr.com/photos/wtlphotos/675810372/)En we zijn weer in een nieuw jaar, mooier nog een nieuw decennium, aangeland. Het afgelopen jaar is erg speciaal voor me geweest en ik denk dat de komende jaren ook heel mooi gaan worden. Nu op 1 januari de ergste kater van Oud en Nieuw wat is gezakt ([Marjolijn](http://www.twitter.com/marjolijn) en [Johan](http://www.twitter.com/johanvoets), dank voor de mooie avond!) starten we op 2 januari weer fris en fruitig met alle werkzaamheden. Zoals ik vandaag van [Hugo-Jan Ruts](http://www.marketing-hrm.blogspot.com/) een mooi jaarverslag gemaild kreeg over zijn 2009 als zelfstandige en zoals Erwin Blom vandaag met een [nieuwe uitdaging](http://twitter.com/erwblo/status/7267032561) begint. Het inspireerde mij vandaag om ook de boel eens op een rij te zetten. Hoe was 2009, wat heeft het me gebracht en wat gaan we in 2010 doen?

<!-- more -->

2009 is voor mij HET jaar waarin ik [voor mezelf ben begonnen](http://incredibleadventure.nl/2009/01/hello-world/). In de prachtige [Mijn Momenten](http://eventbranche.blogs.com/eventbranche_weblog/mijn-moment/) serie van Henk-Jan Winkeldermaat heb ik dat al mogen [beschrijven](http://eventbranche.blogs.com/eventbranche_weblog/2009/12/frank-meeuwsen-the-incredible-adventure-starts-here.html). 2009 was voor mij het jaar om afscheid te nemen van Rhinofly, al kom ik er gelukkig nog geregeld. In april 2009 begon mijn Incredible Adventure dan echt, met het afscheid bij Rhinofly. Met direct een [leuk dagelijks videojournaal](http://www.dutchcowboys.nl/nextweb/16775) op The Next Web voor Dutch Cowboys. Maar ook een paar leuke presentaties, samen met Rhinofly meewerken aan een pitch en vanuit [Lifehacking](http://www.lifehacking.nl) wat workshops gedaan. In het najaar ben ik geheel onverwacht les gaan geven op de Hogeschool Utrecht. Eerstejaars studenten CMD heb ik 10 weken lang onderhouden over crossmedia en online media. Tegelijkertijd ben ik ook met [Indira Reynaert](http://www.twitter.com/Indirareynaert) gestart aan een cursus Crossmedia Concepting. Deze hebben we zeer succesvol bij de Telegraaf Media groep gegeven voor accountmanagens en de Cross Media Unit. Aan het einde van het jaar ben ik gestart met de begeleiding en coÃ¶rdinatie van een online bureaupitch voor [Vonk Competentie Expertise](http://www.vonkcompetentieexpertise.nl/vonk/). Een project wat nu nog loopt en erg interessant is!

Natuurlijk ben ik in het najaar ook gestart aan [Bloghelden](http://www.bloghelden.nl). Het schrijven van een boek is een flinke uitdaging voor me, omdat het typisch zo'n project is wat je maar laat liggen gedurende een drukke dag. Daarom ben ik ook erg blij dat ik december "vrij" heb kunnen nemen om te schrijven. Maar het is  nog niet af! Hopelijk binnen nu en een paar weken is het manuscript af en kan het naar ontwerpbureau [RuSt](http://www.burorust.nl) voor een prachtige vormgeving.

2009 was niet altijd een makkelijk jaar als zelfstandige, maar ik zou het voor geen goud willen missen. Het is leerzaam, spannend en inspirerend om echt voor jezelf bezig te zijn. Daar ga ik dus in 2010 zeker meer door!


## Wat gaat het  nieuwe jaar brengen?


Een paar projecten staan al zeker op de kalender. Zo zullen Indira en ik de cursus Crossmedia Concepting vaker gaan geven, we zijn al druk in gesprek met een geïnteresseerde partij. Ook het lesgeven aan de Hogeschool gaat door. Daarnaast hoop ik met de bureauselectie bij Vonk ook weer wat nieuwe paden te kunnen bewandelen. Het boek Bloghelden zal hopelijk voor wat spin-off zorgen in de vorm van presentaties en/of workshops. De site Lifehacking gaan we weer verder uitbouwen en wellicht nog meer succesvol maken! En verder? Ik heb wel wat ideeën in mijn hoofd die ik de komende tijd wat verder ga concretiseren. Maar ik wil me ook wat meer gaan richten op onderzoek en wetenschap. Specifiek op het gebied van digitale media en concepting. Bij het Crossmedialab van de Hogeschool Utrecht liggen al wat contacten en ik denk dat daar in 2010 ook mooie samenwerkingen uit gaan voortkomen.

Waar ik ook erg naar uitzie is mijn bezoek aan [SXSW](http://www.sxsw.com) in maart van dit jaar. Niet vanuit een weblog of een uitgave om daar te gaan schrijven, maar echt puur voor mezelf bezoek ik die conferentie. Het is ook een inspiratieweekje voor me. Ik heb dat vorig jaar in San Francisco ook mogen doen en dat bevalt prima! Misschien een jaarlijks terugkerend ritueel?

Tot slot, bloggen! Waar het destijds bij mij allemaal mee is begonnen. Nu ik ook met Bloghelden bezig ben, merk ik hoezeer ik die wereld van toen mis. Ik zoek geen foute hang naar nostalgie, maar de laatste jaren ben ik vooral actief geweest in de meer zakelijke kant van blogs. Terwijl het allemaal veel simpeler, kleiner en ja, misschien wel mooier was. Daarom ben ik ook zo geinspireerd door Erwin's actie om elke dag weer een blogpost te schrijven. Dat zou mij toch ook weer moeten lukken? Niet alleen op [Inspiration Overload](http://www.inspirationoverload.nl) waar ik vooral leuke links, filmpjes en quotes plaats, maar ook hier. Vooral hier! Deze site is mijn venster op de wereld. Als er dan anderhalve maand niets nieuws op gebeurt, dan is dat jammer. Blogposts hoeven geen paragrafen vol met inzichten en links te zijn. Het kunnen ook korte overpeinzingen zijn, slimme opmerkingen, een bericht van de dag. Laat ik solidair zijn met Erwin en ook dat weer op te pakken. Zoals ik vroeger op [Punkey.com](http://www.punkey.com) ook dagelijks wist te bloggen, dat gevoel wil ik weer terugkrijgen hier. Dus Erwin, je hebt een brother in arms! Ik ga er ook voor! [Aan het werk](http://www.erwinblom.nl/blog/2010/1/1/aan-het-werk-blog-twitter-aan-de-bak.html)!

Rest mij iedereen nogmaals een mooi, inspirerend, fabelhaft, kicken en vooral Incredible 2010 te wensen. Tot morgen!
