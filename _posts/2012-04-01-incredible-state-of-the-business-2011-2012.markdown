---
author: frankmeeuwsen
comments: true
date: 2012-04-01 11:50:38+00:00
layout: post
slug: incredible-state-of-the-business-2011-2012
title: Incredible state of the business 2011 – 2012
wordpress_id: 1970
tags:
- jaarverslag
- mededeling van de directie
---

![](../images/uploadimages/113055330_c4b616bcda_m.jpg)Tradities moet je koesteren, dat zei ik vorig jaar al. Dus is het vandaag weer een mooie dag om mijn jaarverslag te schrijven. Het derde jaar als zelfstandige ondernemer. Evenals in [2010](http://incredibleadventure.nl/2010/04/jaarverslag-2010/) en [2011](http://incredibleadventure.nl/2011/04/incredible-state-of-the-business-2010-2011/) kijk ik terug en blik ik vooruit in deze post. Wat heeft het afgelopen jaar als zelfstandige me gebracht en gaan we er mee door?

<!-- more -->

Ik ben er inmiddels achter dat als zelfstandige je geen dag gelijk hebt. Er is altijd wel iets aan de hand. Is het niet in je administratie, op de website, met de huisstijl (ja, echt, die is klaar!) dan is het wel in de privé situatie. In het afgelopen jaar hebben werk en privé flink door elkaar gelopen. Deels bewust, deels omdat het nu eenmaal zo gebeurde. Vorig jaar 12 augustus trouwde ik met Helie op een prachtige zomerdag. Veel familie en vrienden vierde deze mooie dag samen met ons. Een van de hoogtepunten van 2011 voor mij! Afgelopen februari is Finn geboren. Een gezonde zoon waar ik elke dag vol trots naar kijk. Een nieuw gezinslid zorgt onherroepelijk voor veranderingen in de dingen die je dagelijks doet. Nieuwe afspraken met elkaar maken, je dag anders indelen, iets flexibeler zijn, het hoort er allemaal bij. Ik zou het voor geen goud willen inruilen. Op privé vlak zijn we een mooi gezin en houden we van elkaar. Dat is het allerbelangrijkste.

Ik heb me de laatste tijd afgevraagd of ik wel een ondernemer ben. Ik noem me zo nu en dan een zelfstandig ondernemer. Dat klinkt toch wat lekkerder dan Zelfstandige Zonder Personeel. De term Zelfstandige Professional zou misschien beter bij me passen. Een ondernemer steekt zijn nek uit, probeert nieuwe dingen, bevaart nieuwe wateren. Ik kan nou niet zeggen dat ik daar mee bezig ben geweest afgelopen jaar. 2011 - 2012 was het jaar van consolidatie voor me. Met de bruiloft en aanstaande bevalling besloot ik om even wat rust te nemen op het professionele vlak en niet teveel nieuwe initiatieven te ontplooien. Dat betekende dat ik vooral voor de Hogeschool Utrecht bezig ben geweest. Veel lesgeven en onderwijsontwikkeling. Maar daarnaast ben ik bij het lectoraat Crossmedia Business druk bezig met het project [CentrumOndernemen](http://www.centrumondernemen.nl/). In samenwerking met Saxion Hogeschool in Enschede onderzoeken we de impact en mogelijkheden van digitale media voor binnenstedelijke ondernemers. Een boeiend project met verschillende facetten. Zo ben ik mede-organisator van de Media Battle, een snelkookpan van 5 dagen waarin studenten crossmediale concepten bedenken voor binnenstedelijke ondernemers. Daarnaast bedenk en bespreek ik mogelijke onderzoeksopzetten, workshops en voortgang met onderzoekers bij het lectoraat.


## Workshops en presentaties


Naast het lesgeven heb ik elke maand wel een aantal workshops of presentaties gegeven. Uiteraard gaan ze allemaal over de veranderingen op het gebied van communicatie en media en hoe dat aan te vliegen. Ik heb hier inmiddels wel een aardige routine in ontwikkeld, maar blijf me steeds vastbijten in het zo actueel mogelijk maken van mijn verhaal. Dat betekent dat voor elke presentatie of bij elke workshop ik probeer de laatste cijfers of nieuwste cases te hebben. Dat is misschien niet altijd even nodig, maar het houdt mij scherp op de ontwikkelingen.


## Strategie en klankbord


Daarnaast heb ik een paar keer aan mogen schuiven bij bureaus om mee te praten en vooral kritisch te zijn over lopende strategische plannen en offerte trajecten waar digitale media een rol speelt. Luisteren, tegengas geven, nieuwe ideeën op tafel brengen, het blijft enorm leuk om te doen. Ik vind het wel een nadeel dat ik in de vervolgtrajecten niet nauw betrokken ben. Het voelt soms als even je kunstje doen en weer wegwezen zonder verantwoordelijkheid te kunnen nemen over de volgende stappen.


## Lifehacking


Mijn eigen lopende project [Lifehacking](http://www.lifehacking.nl) bestaat komende september al weer 5 jaar. Des te meer reden om er eind vorig jaar eens flink wat hersencellen aan te pijnigen wat er nu mee te doen. Goede vrienden weten dat ik van het ene uiterste naar het andere vloog in mijn beslissingen. Ik vond het erg moeilijk en heb even op het punt gestaan om compleet te stoppen met Lifehacking. Mede door de drukte bij de Hogeschool kreeg ik er steeds minder tijd voor. Maar na wat _soulsearching_ en goede gesprekken op de bank 's avonds met Helie kwam ik tot de conclusie dat zo'n stap op de langere termijn me zou spijten. Dat het zonde zou zijn om zo'n mooi initiatief te verlaten. Daarom ga ik op volle kracht door met Lifehacking. Sinds 1 februari hebben we een nieuwe redactrice die de site dagelijks gaat vullen en we hebben meer plannen op stapel. Zeker rondom het vijfjarig bestaan!


## De toekomst


![](../images/uploadimages/THEIA_logo_pos_CMYK-550x293.jpg)Dus...wat gaan we komend jaar doen? In elk geval op héél korte termijn deze site omzetten naar een nieuwe vorm. Sinds een paar maanden ligt er al een nieuwe huisstijl, zie boven, met dank aan [Studio Polkadot](http://studiopolkadot.nl/). Maar het ontbrak simpelweg aan tijd en energie om de site in een nieuw jasje te steken. Natuurlijk, dat kan iemand anders doen, maar hé ik ben eigenwijs genoeg om dat toch zelf te willen doen. Ik ben nu bijna zover om de site om te zetten. Ik had het liefste dat vandaag nog gedaan maar er waren wat tegenvallers op gebied van code en het Wordpress theme wat ik gebruik.

Verder heb ik recent het besluit genomen om mijn tijd bij de Hogeschool drastisch te verminderen. Ik vind het lesgeven en onderzoek leiden verschrikkelijk leuk, maar de balans met eigen project en opdrachtgevers is weg. Die ga ik weer terugbrengen. Door minder les te geven, mijn tijd effectiever te besteden binnen het lectoraat en weer aandacht te geven aan het vinden van nieuwe opdrachtgevers. Daarnaast zal Lifehacking een groter deel van mijn tijd gaan innemen. We zijn in de opstartfase van twee ebooks die hopelijk de komende maanden het levenslicht zullen zien. Tenslotte, maar zeker niet in de laatste plaats, mijn gezin. Die moeten weer meer tijd krijgen van me. Hoe ik dit allemaal ga organiseren, dat weet ik nog niet exact. Maar ik kom er wel uit. Want plak ik er nog een jaarje aan vast? _**Hell yeah!**_


