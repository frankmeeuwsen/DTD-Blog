---
author: frankmeeuwsen
comments: true
date: 2010-01-02 21:17:59+00:00
layout: post
slug: mensen-of-tijd
title: Mensen of tijd?
wordpress_id: 317
tags:
- '2010'
- journalistiek
- lokatie
- mensen
- trends
---

[![new_york_talk_exchange-728959](../images/uploadimages/new_york_talk_exchange-728959-150x150.jpg)](../images/uploadimages/new_york_talk_exchange-728959.jpg)

Op oudjaarsavond had ik een leuke discussie met [Johan Voets](http://twittercounter.com/johanvoets) over de online trends voor 2010. Niet dat we nou van die enorme waarzeggers zijn, maar het is leuk om wat vooruit te kijken en te mijmeren over wat er zou kunnen komen. We zijn er nog niet helemaal uit. Johan heeft het er over dat na 2009, waarin [Locatie](http://www.playfoursquare.com/) belangrijk was, nu Tijd een belangrijke trend kan worden. We zien het al met microbloggen als Twitter en de [Realtime search functionaliteit](http://www.dutchcowboys.nl/search/18510) in Google. Realtime wordt steeds belangrijker. Daar ben ik het mee eens. Maar ik denk dat mensen nog belangrijker worden. Want realtime search kan je helpen om snel informatie te krijgen over een belangrijke gebeurtenis, maar wat nog belangrijker wordt, is dat je de informatie van de juiste mensen krijgt. Bij de [ongeluk met het Turks vliegtuig](http://www.frankwatching.com/archive/2009/02/25/de-crossmediale-kracht-van-twitter/) afgelopen februari was het interessanter om te lezen wat mensen zagen die ter plekke zijn, dan wat iemand retweet vanuit zijn kantoor in Limburg. Een mening van iemand op een expertisegebied dicht bij het onderwerp is interessanter dan doelloos geroep. Open deur, maar het is wel een belangrijke ontwikkeling. Verder denkend, Als ik ingelogd in mijn Google Account ben en een zoekopdracht doe, waarom kan ik dan niet lezen wat mijn Twitter ecosysteem over dat onderwerp vindt? Dus geen twitterbreed filteren op een hashtag of een onderwerp, maar alleen de groep mensen die ik volg of een specifieke lijst.

Dat betekent niet dat meningen van anderen niet meer zichtbaar worden. Dat zou een interessante ontwikkeling kunnen zijn in de journalistiek. Journalisten kunnen als curators optreden welke berichtgeving in het realtime web altijd doorgang vinden naast de berichten van je eigen omgeving.

Dus realtime, tijd, wordt inderdaad belangrijk. Maar mensen en hun meningen worden nog belangrijker. Je online netwerk wordt dus interessanter voor jezelf om op de hoogte te blijven.
