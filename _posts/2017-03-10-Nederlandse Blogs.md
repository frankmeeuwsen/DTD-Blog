---
layout: post
title: Waar is de Nederlandse blogosfeer?
excerpt: Een eerste vraag en verkenning. Ik weet het antwoord nog niet. Voor het geval je dat zou verwachten als je doorklikt.
comments: true
---

Toen ik gisteren mijn blogpost over [de Piraten Partij](/PPNL) live zette had ik even dat euforische gevoel weer. Dat momentje van "iets te hebben gepost". Want laten we eerlijk zijn, het [blog bij Triggi](http://triggi.com/blog) heet wel een blog, maar ik heb moeite om daar het *shooting from the hip* gevoel in te leggen. Omdat de belangen anders zijn. Hier schrijf ik wat ik wil en strijk ik tegen haren met elke vorm van genadeloze onwetendheid. Mijn domein, mijn regels. 

Zoals bloggen ooit was. 

Opa vertelt.

Ik weet het. Ik moet niet zeuren. Nostalgie is soms ongezond, maar laat me even nu. Die blogwereld van begin 2000, waar is die gebleven? Is hij echt weg of heeft hij een voor mij nog onherkenbare vorm gekregen? Ik weet het even niet. 

Ik weet dat [Mr. Punkmedia](http://www.punkmedia.nl/) Henk-Jan Winkeldermaat altijd zo blij werd van het adagium "via je hart direct uit je handen op het scherm." Niet te moeilijk doen, maar op [Kerouaciaanse](https://en.wikipedia.org/wiki/Jack_Kerouac "Wie? Jack Kerouac!") wijze een *stream of consciousness* op je blog plempen. Netjes maken kan altijd nog. Dat soort bloggen. Waar is dat gebleven in Nederland? In de USA is het te gelikt en te geproduceerd, waar bijvoorbeeld [Gary Vaynerchuck](https://www.garyvaynerchuk.com/) direct boven komt borrelen. Niets dan lof voor de man en hij heeft echt wel zijn credits verdiend. Maar ik hou nog altijd meer van een underdog als Dave Winer die op zijn [ScriptingNews](http://scripting.com/) ongestoord doorgaat alsof het Groundhog Day 1999 is. Heerlijk. Of mensen als [Jeff Atwood](https://blog.codinghorror.com/) en [Paul Graham](http://paulgraham.com/articles.html). Niet de minst onbelangrijke personen als het gaat om de vooruitgang van het web. Maar het zijn niet direct de bekende namen die je op diverse blogpodia ziet. 

Ik dwaal af. Nederlandse bloggers. Waar zijn ze? Er zijn genoeg, en nu ga ik geen vrienden maken, er zijn genoeg blogs die ronddartelen met interieurfoto's, funky modeshoots, hippe groene smoothietroep en iets eetbaars met quinoa. Of het gaat over leadoptimalisatie, funneldriven content marketing, SEO tricks and tips en iets met Facebook en Snapchat. 
Maar waar zijn die door passie gedreven blogs die gewoon wat voortkabbelen. Linkjes posten die alle kanten op vliegen. Soms een nieuwtje, soms wat persoonlijk geneuzel. Niet teveel *format*, niet gedoe met contentkalenders enzo. Maar gewoon, een beetje van je af bloggen. 

Zoals we ooit Tonie.net hadden. 10e.nl, mijnkopthee.nl, merelroze en vandenb. Natuurlijk hadden we alt0169 en sikkema.net, l-rs.org en Planeet Eendvogel. Illustere namen van blogs die al jaren ter ziele zijn.
Misschien is het niet meer van deze tijd? Blogs waren ooit de bakens om je weg te vinden op het web. Unieke kijkjes in de bookmarks van webprogrammeurs en online journalisten. Nu zijn we allemaal constant verbonden en komt elk uur een waan van de dag voorbij in je tijdlijn. Dus hebben we de blogs nog wel nodig?

Ik denk het wel. 

Blogs die ongehinderd door marketingdoelstellingen, contentkalenders en sponsordealtjes gewoon lekker van zich afschrijven. Meninkjes geven. Of meningen. Al dan niet met reactiemogelijkheden. Dat is nodig. Dat is wenselijk. Minder eenheidsworst, meer verrassingen op het web. Een extra reden om los te breken van je tijdlijn-schermen en iets te lezen. En daar iets van te vinden. Ik weet zeker dat er nog minimaal 50 te vinden zijn in Nederland. En ik wil ze vinden. Ik ga daar een compleet subjectief en bevooroordeeld lijstje van maken. De Echte Blogs van Nederland. De regels kun je in deze post tussen de regels lezen. Ik kan er van afwijken en ik g√° er van af wijken. Deal with it. Het gaat hier niet om wereldpolitiek. 

Hoe gaan we dit organiseren? Nou euh....pfff ja...euhm...even denken...Een wiki! Een Google form! Iets met Evernote! Een app waar je de naam kunt invullen enzo! Reacties! Social media reacties met een hashtag! Godverdomme, ik weet het niet. Keuzes keuzes keuzes. Roep ze tegen me aan op de Twitters bij [@frankmeeuwsen](http://www.twitter.com/frankmeeuwsen). Of drop ze hieronder in de reactiepanelen. Maar laat het me weten. Ik zal ergens op deez' site een lijstje gaan bijhouden. Wie weet wat voor toffe dingen er uit gaan komen!

Zal ik alvast even aftrappen met wat tips die al via Twitter binnenkwamen?

* [Eamelje.net](http://eamelje.net/) - Al twaalf en een half jaar bezig!
* [Met Gitaren enzo](http://metgitarenenzo.nl/) - Joh! Een muziekblog.
* [Sargasso](http://sargasso.nl) - Is het nog een blog? Eentje uit de beginjaren...

Vult u maar aan. Ik kijk waarschijnlijk niet goed genoeg rond. Ik heb u nodig. Alvast bedankt. 