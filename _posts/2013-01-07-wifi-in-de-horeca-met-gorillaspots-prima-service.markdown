---
author: frankmeeuwsen
comments: true
date: 2013-01-07 06:30:55+00:00
layout: post
slug: wifi-in-de-horeca-met-gorillaspots-prima-service
title: Wifi in de horeca met Gorillaspots - prima service!
wordpress_id: 2672
tags:
- horeca
- retail
- wifi
---

Gisteren was de laatste dag van de Kerstvakantie. Een mooi moment om met het gezin Meeuwsen op pad te gaan voor pannenkoeken. Er is altijd wel een reden om pannenkoeken te eten! We bezochten [Pannenkoekenboerderij Groenesteijn](http://www.pannenkoekengroenesteijn.nl/) (@groenesteijn) aan de Biltsestraatweg, tussen Utrecht en Zeist. Als je de omgeving kent, naast de manege vlak na de Berenkuil. 





Op de deur van de boerderij hangt een kaartje **_Free Wifi_**. Voor mij altijd een teken om even te testen hoe de wifi is en wat ze exact met "free" bedoelen. Soms wil het nog wel eens zijn dat je maar een paar pagina's kunt bezoeken, de verbinding tergend traag is of de router gewoon uitstaat. Dat laatste hebben we ooit bij een café op Gran Canaria meegemaakt. Na de laatste schoonmaak van de kroeg was iemand vergeten de stekker terug in het stopcontact te doen van de router.
Bij Groenesteijn stond alles gewoon aan en omdat het rustig was, geen probleem om op het netwerk te komen. Puntje van aandacht: In de lijst met netwerken op de iPhone staat "_Gorillaspots Gr…_" Verder zijn er geen andere netwerken aanwezig dus het leek me logisch dat dit het juiste netwerk was. Maar het kan verwarrend werken, je verwacht de naam van het restaurant of iets anders herkenbaars.
Na aanklikken krijg je het verplichte loginscherm. Dit scherm krijg je steeds vaker om aan te geven dat je akkoord gaat met de voorwaarden en het netwerk netjes gebruikt.
Maar daarna werd ik toch wel blij verrast voor een wifi-verbinding in een restaurant. Ik kwam op onderstaande pagina terecht



![scaled.IMG_1544](../images/uploadimages/scaled.IMG_1544.png)



Geweldig! Directe call to actions naar netwerken, aanbiedingen uit het restaurant en de mogelijkheid om op Iens een recensie achter te laten. Erg goed gedaan. 





Dit is een dienst die [Gorillaspots](http://www.gorillaspots.nl/) aanbiedt. Ze leveren zowel de hardware, software en de applicaties om bijvoorbeeld inzicht te krijgen in het surfgedrag van de klanten. Ik hoop dat met dat laatste wel de juiste privacy-instellingen in acht worden genomen. Gorillaspots is in elk geval een prima service voor retailers en horeca om gratis wifi aan te bieden. 





Prettig detail: Op @gorillaspots staat dat de wifi-dienst bij Groenesteijn [nog geen dag actief is](https://twitter.com/gorillaspots/status/287923982454362112). Dan hebben ze hiermee dus een eerste goede review gekregen :-)



