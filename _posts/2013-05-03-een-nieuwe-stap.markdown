---
author: frankmeeuwsen
comments: true
date: 2013-05-03 13:25:21+00:00
layout: post
slug: een-nieuwe-stap
title: Een nieuwe stap
wordpress_id: 3375
---

![medium_4136881193](../images/uploadimages/medium_4136881193-285x300.jpg)De afgelopen weken ben ik achter de schermen druk bezig met een nieuwe stap voor de komende maanden. Als je me al wat langer volgt dan weet je dat ik de laatste jaren veel werk heb gedaan voor de Hogeschool Utrecht. Ik ben daar nog steeds mee verbonden, maar ik geef geen lessen meer. Ik begeleid nu een aantal afstudeerders en bij het lectoraar Crossmedia Business werk ik mee aan het project The Future Now. Dat laatste is een tweejarig onderzoekstraject rondom nieuwe businessmodellen voor de media industrie.

Maar inmiddels begon het bij mij al weer te kriebelen. Het werd tijd voor iets nieuws, iets anders. Deels is dat tot uiting gekomen via Lifehacking met Evernote, waarmee we een nieuwe manier van uitgeven bedachten. Maar van alleen het verkopen van digitale boeken kan ik de hypotheek niet betalen, dus er moet meer gebeuren. De afgelopen maanden heb ik gesprekken gevoerd met het bureau [Social Embassy](http://www.socialembassy.nl). Een van hun klanten is KPN en ik ga voor Social Embassy bij KPN aan de slag.

KPN timmert flink aan de weg met nieuwe producten en diensten, zowel voor de consumenten als de zakelijke markt. Voor deze laatste groep ga ik de komende tijd schrijven en publiceren. Als hoofdredacteur voor een binnenkort te lanceren blog op de KPN website. We zijn achter de schermen druk bezig met schrijven, de site in orde maken, redactie-afspraken maken, de samenwerking met de social media hub in orde te maken en nog 1001 andere grote en kleine zaken. Praktisch ben ik vooral aan het schrijven en beoordelen welke stukken we wanneer publiceren over de komende periode. Eigenlijk iets wat ik al jaren lang doe hier en op Lifehacking. Maar nu dus voor een groot telecombedrijf. En betaald ;-)

Betekent dit dat ik minder hier zal schrijven? Nou nee. Dat is nu juist niet de bedoeling. Ik moet en zal [die meters blijven maken](http://incredibleadventure.nl/2013/03/meters-maken/). Dagelijks hier schrijven zit nu in mijn routine geklonken, al zal ik wellicht moeten zoeken naar nieuwe momenten. Inspiratie zal er voldoende zijn de komende maanden, daar ben ik niet bang voor.

Ik kan jullie nog niets vertellen over de naam, URL en inhoud van het nieuwe blog. Alles is nog backstage in volle gang. Maar het gaat leuk worden! Binnenkort dus meer.

Foto: [krystian_o](http://www.flickr.com/photos/krystiano/4136881193/) via [photopin](http://photopin.com) [cc](http://creativecommons.org/licenses/by/2.0/)
