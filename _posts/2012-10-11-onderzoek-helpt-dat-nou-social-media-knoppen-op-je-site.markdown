---
author: frankmeeuwsen
comments: true
date: 2012-10-11 21:25:39+00:00
layout: post
slug: onderzoek-helpt-dat-nou-social-media-knoppen-op-je-site
title: Onderzoek - Helpt dat nou, social media knoppen op je site?
wordpress_id: 2390
tags:
- knoppen
- social media
---

![](../images/uploadimages/Share-Buttons-The-Anti-Social-Media-300x182.png)Sinds de komst van de sociale netwerken zie je op menig blog de rits met knoppen verschijnen: Twitter, Facebook, Linkedin, email, Pinterest, Hyves, Reddit, Stumble Upon...je kunt het zo gek niet bedenken of je kunt een blogpost via een gekleurd vierkant icoontje delen met je eigen vrienden, volgers en buitenlui. Leuk. Staat heel fleurig al die knoppen. Maar werkt het nou? Is het echt nodig? Ik vermoed dat het allemaal wel reuze meevalt. Waarom? Omdat het _relevant_ (!) delen van artikelen volgens mij op een andere manier gebeurt.

<!-- more -->
[twocol_one]


## Browser extensies


Elke grote browser biedt de mogelijkheid om extensies of plugins te installeren. Het is afhankelijk van je lezersgroep, maar ik vermoed dat op de lezers van deze blog vaak wel één of meer van die plugins hebben geïnstalleerd (show of hands please!). Dus áls je al iets deelt met je netwerk, dan gebruik je die extensies. Omdat ze bijvoorbeeld eigen statistieken hebben, zoals Buffer. Of omdat het gewoon makkelijker is.
[/twocol_one] [twocol_one_last]


## Same Channel Sharing


De introductie van een nieuwe term. Als ik een blogpost maak, dan deel ik die zelf over verschillende kanalen. Standaard Twitter, Facebook, Linkedin en App.net, maar soms laat ik de laatste twee weg, afhankelijk van het onderwerp. Wat ik zie is dat de updates die ik zelf plaats, vaker worden gedeeld dan het originele artikel zelf wordt gedeeld. Dus mijn Facebook bericht dat ik een nieuw artikel heb geschreven, delen mensen eerder dan dat ze naar de site gaan en het artikel delen. Je zou kunnen concluderen dat mijn Facebook posse alles blind deelt wat ik de ether in kieper, maar dan komen we op het vlak van religie. Laten we dat maar niet doen :-) Hetzelfde met Twitter. Mijn tweets met een link naar het artikel is minstens zo vaak geretweet dan lezers die zelf een artikel delen op Twitter.
[/twocol_one_last]


## Experiment


Ik heb een week geleden de Social Share knoppen weggehaald op de site en heb een paar artikelen geschreven. Zonder er verder aandacht aan te geven, want dat zou de onderzoekspopulatie (jullie) kunnen beïnvloeden. En wat blijkt uit dit enorm niet-wetenschappelijke experiment?



	
  1. Het valt geen mens op dat die knoppen er niet staan, want ik hoor er niemand over

	
  2. Jullie delen de artikelen toch wel, als ze inhoudelijk maar goed zijn. Of in elk geval aantrekkelijk genoeg. Dat delen gebeurt veelal op de twee bovenstaande manieren: Eigen browser extensies of het delen van mijn social media updates.




## Conclusie


Ik trek hier geen conclusies uit voor alle blogs en alle scenario's. Maar de conclusie voor mijn eigen blog is dat ik me serieus afvraag of ik die knoppen wel terug wil. Ze nemen ruimte in, ze verstoren het visuele beeld toch en ik vraag me af of ze wel zo effectief zijn voor me. Op Lifehacking gebruiken we ze nog wel. Misschien moeten we daar ook eens het experiment aan gaan...

Helpt het, die knoppen op je site? Meh...vooralsnog zie ik geen reden om er mee door te gaan. Maar ik lees graag verhalen die juist _de andere_ kant laten zien!






