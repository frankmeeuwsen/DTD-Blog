---
author: frankmeeuwsen
comments: true
date: 2013-03-13 22:27:52+00:00
layout: post
slug: google-author-rank-en-authorship-markup
title: Wat is Author Rank en Google Authorship Markup?
wordpress_id: 3097
tags:
- author rank
- authorship
- google
- Google plus
---

![Hitchcock_authorship](../images/uploadimages/hitchcock_authorship-150x150.jpg)Sinds de start van [Google+](https://plus.google.com/u/0/112001504253280619714) is de zoekgigant druk bezig om een oud idee van ze, Agent Rank, te verwezenlijken. Het [Agent Rank patent](http://www.google.com/patents/US20070033168) beschrijft hoe Google met een aantal parameters de reputatie van een "agent" bepaalt op een onderwerp. Deze parameters zijn onder andere populariteit en autoriteit op een specifiek onderwerp. Inmiddels is Agent Rank omgebouwd naar Author Rank en bestaat er nu Authorship Markup. Een eerste uitleg over de termen en de relevantie voor bloggers, journalisten en andere online auteurs. Want als de grootste zoekmachine ter wereld zich gaat bemoeien met de reputatie van de contentproducenten, dan is het goed om te snappen wat er gebeurt en hoe je er optimaal van kunt profiteren.




## Wat doet Google voor online auteurs


In het nieuw te verschijnen boek van Google-baas Eric Schmidt, [The New Digital Age](http://www.amazon.com/The-New-Digital-Age-Reshaping/dp/0307957136), staat de volgende quote:


<blockquote>Within search results, information tied to verified online profiles will be ranked higher than content without such verification, which will result in most users naturally clicking on the top (verified) results. The true cost of remaining anonymous, then, might be irrelevance.</blockquote>


Het is je vast al eens opgevallen dat in sommige zoekresultaten in Google een foto van de auteur verschijnt naast de link. Inclusief informatie over zijn Googleprofiel en in hoeveel Google+ Circles hij zit. .

Wat Google hier doet is het inzetten van _social proof_ en de reputatie van de schrijver als wegingsfactor gebruiken om zoekresultaten te laten zien en op door te laten klikken. Onderzoek heeft al vaker uitgewezen dat we bij het zien van een scherm, onze ogen sneller naar foto's van gezichten gaan dan naar lijsten met teksten. Ofwel: hoe meer online content er is waar jij verifieerbaar de auteur van bent én je bent bereid om dit te bewijzen, hoe beter dit zal zijn voor de doorkliks naar jouw artikelen.

Je reputatie als schrijver is hiermee van invloed op de _page rank_ in de Google zoekresultaten. Dit is _Author Rank_. Een nieuwe classificatie en positionering van zoekresultaten die meer is gebaseerd op de maker van de content dan de pagina waar deze is te vinden.


## Wat is het verschil tussen Author Rank en Google Authorship Markup?


Er verschijnen nu twee nieuwe termen die je makkelijk verwart. Logisch, want ze hebben met elkaar te maken.

_**Author Rank**_ is een nieuw zoekalgoritme wat Google nu implementeert. Het is nog niet 100% gereed en er zitten nog wat _bugs_ en oneffenheden in. Het is tevens nog niet duidelijk wat de Author Rank voor effect krijgt op de al bestaande Page Rank. Er is wel een overduidelijke link tussen Author Rank en je Google+ profiel. Daarover zo meer.

_**Authorship Markup**_ is de wijze om auteursinformatie in de zoekresultaten te krijgen. Zoek je bijvoorbeeld op de term Lifehacking met Evernote dan krijg je onderstaande SERP (Search Engine Result Page):


![Zoekresultaten met Google Authorship Markup](../images/uploadimages/google_serp_lme.png)


Eén van de artikelen is door mij geschreven op Lifehacking. Dat kun je nu duidelijk zien. Authorship Markup is voor Google het bewijs dat een individu genaamd Frank Meeuwsen dat artikel heeft geschreven.

**Samenvattend**: Author Rank is een extra algoritme wat legitieme auteurs beloont, die waarde hechten aan een online reputatie. Authorship Markup koppelt je gepubliceerde artikelen aan je Google+ profiel.


## De rol van Google+


Daar komen we bij het meest onbegrepen sociale platform van de afgelopen anderhalf jaar. Ik schaar mij onder de groep die Google+ in het begin niet begreep. Maar mijn mening is nu steviger:

_Google+ gaat de komende jaren het meest relevante identiteitsplatform worden voor online auteurs. _

De genoemde Authorship Markup is je handtekening voor die identiteit. Je Google+ profiel is naar verwachting tevens één van de onderdelen van het Author Rank algoritme. Hoe voller je profiel en hoe meer interactie met dat profiel op Google+, hoe beter dat voor je Author Rank is.

Een voorwaarde om je auteursinformatie in de zoekresultaten te krijgen is een Google+ profiel met een duidelijke profielfoto.
Vervolgens knoop je je profiel aan je gepubliceerde artikelen. Een paar uur of een paar dagen later zul je in zoekopdrachten naar je eigen artikelen zien dat je foto en Google+ informatie bij de zoekresultaten staat.

Google+ is het platform om Author Rank mogelijk te maken. Het is een overkoepelend identiteitsplatform. Het is in beginsel geen sociaal netwerk om foto's van je kat te delen of te vertellen dat je ergens in de stad staat. Maar dat kán het wel zijn. Denk verder dan alleen een _Facebook killer_ of een _Twitter concurrent_, denk aan Google Glass, hun Android platform met Google Now, hun [recente aankoop van een onderzoeksteam](https://www.evernote.com/shard/s1/sh/b1db52c9-4c8e-46cb-9b12-f41f0554fdae/1d034fa33c47391fcc120d3c21e37f17) op gebied van _deep neural networks_ en je krijgt een beetje een idee welke kant Google op denkt…
[Google's missie](http://www.google.com/about/company/) is niet voor niets: _To organize the world's information and make it universally accessible and useful_.


## Hoe werk Google Authorship Markup?


Het verschil tussen Author Rank en Authorship Markup is je duidelijk. Je wilt nu graag beter zichtbaar zijn in de zoekresultaten door je profielfoto aan je artikelen te koppelen. Hoe doe je dat?

Er zijn een paar stappen die je moet zetten. Ik zal deze de komende dagen meer in detail uitleggen. Met zevenmijlslaarzen is het de volgende route



	
  1. Zorg dat je een actueel Google+ profiel hebt met een acceptabele profielfoto.

	
  2. Zet in de broncode van elk artikel, in de <head> tag, een link naar je Google+ profiel. Deze link heeft het format:<link href="https://plus.google.com/112001504253280619714" rel="author" /> waarbij de link uiteraard verwijst naar je eigen Google+ profiel.

	
  3. In je Google+ profiel zet je bij het onderdeel _Links > Contributor to_ weer links naar de websites waar jij een bijdrage levert en waar je de link naar je Google+ profiel hebt gemaakt. Zie onderstaand screenshot.
![Gerelateerde websites in je Google+ profiel](../images/uploadimages/gplus_contribute.png)

	
  4. Test in de [Structured Data Testing Tool](http://www.google.com/webmasters/tools/richsnippets) van Google of de koppeling werkt. Voer de URL in van een artikel wat je hebt geschreven op de site die je bij punt 3 hebt ingevoerd. Zie je je profielfoto? Dan zal deze op korte termijn eveneens in de zoekresultaten van Google te zien zijn.


Er zijn een aantal mitsen en maren, die zal ik de komende dagen in losse artikelen uitleggen. Zoals ik gisteren al opmerkte, als je gebruik maakt van Wordpress, installeer dan de [SEO plugin van Joost de Valk](http://yoast.com/push-rel-author-head/). Deze maakt bovenstaande stap 2 een eitje om te implementeren. Na installatie van de plugin kun je in je Wordpress profiel je Google+ URL toevoegen en je bent klaar. Uiteraard moet je nog wel stap 3 en 4 doorlopen.


## Conclusie


Ik zie op diverse blogs rondom contentmarketing de handjes op elkaar gaan voor Author Rank. Dat begrijp ik. Dit nieuwe algoritme zet persoonlijke reputatie boven de relevantie van een pagina of site. Voor online auteurs is dit een belangrijke stap. Maar ik zie nog weinig kritiek en reflectie op de rol van Google+. Als dit platform werkelijk een poort is om je identiteit online te bewijzen, bewaken en beschikbaar te hebben, wat gaat dat op lange termijn doen met alles wat aan die identiteit is gekoppeld? Verder dan de blogposts die je schrijft of de publieke foto's van je vakantie of weekendje weg?

Met die kanttekening raad ik elke blogger aan om werk te maken van je Google+ profiel en in elk geval klaar te zijn voor het Author Rank algoritme.
