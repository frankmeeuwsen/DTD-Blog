---
author: frankmeeuwsen
comments: true
date: 2011-03-21 13:03:43+00:00
layout: post
slug: ik-heb-een-logo-ontwerper-gevonden-durftevragen
title: 'Ik heb een logo-ontwerper gevonden! #durftevragen'
wordpress_id: 1474
tags:
- expertise
- logo
- netwerksamenleving
- ontwerpen
---

Vorige week heb ik weer eens een fraai staaltje netwerksamenleving meegemaakt. Zo'n case die direct de Powerpoint in kan voor marketeers, social media fans/experts/consultants/whatevers en communicationista's.  De kracht van de kennissen is weer eens bewezen. Vorige week [schreef ik dat ik op zoek ben](/ik-zoek-een-logo-ontwerper-voor-the-incredible-adventure-durftevragen/) naar een ontwerper voor een logo voor The Incredible Adventure starts here... Na twee jaar is het wel eens tijd om een smoel te geven aan dat werk van me. Die blogpost maakte nogal wat los op de vroege woensdagochtend. Het artikel werd direct behoorlijk geretweet op Twitter en ik zag de eerste mailtjes al binnenkomen. Terwijl ik naar de bushalte liep werd ik gebeld door een designer en toen ik een half uur later mijn mailbox weer opende zat hij vol met aanmeldingen. Op Twitter kwamen de  replies en retweets gestaag binnen. Al met al een klein succes dus voor  mijn actie. Maar heeft het effect gehad?

Ja en nee.

Laat ik met de Nee beginnen. Want uit al die aanmeldingen moest ik nu alsnog gaan puzzelen en een keuze maken. Eerlijk gezegd had ik niet verwacht dat ik zoveel (30+) aanmeldingen zou krijgen. Ik dacht eerder aan 2-3, hooguit 5 serieuze aanmeldingen. Zeker omdat ik al zo duidelijk in mijn richting ben met het logo en een uitspraak over het budget deed. Maar dat was dus niet het geval. Dus nu moest ik alsnog uit al die aanmeldingen gaan selecteren. Dat betekende websites bekijken, doorklikken, naast elkaar leggen, plusjes en minnetjes in een excelsheet etc. Ofwel, het kostte me toch meer tijd. Bij een site als 99designs.com overbrug je dat omdat designers direct voor je aan de slag gaan. Een voordeel van dergelijke diensten dus.

Maar aan de andere kant ben ik blij dat ik dit heb gedaan. Want ik heb een ontwerpster gevonden voor mijn logo! We moeten nog een keer koffiedrinken en verdere afspraken maken, maar de keuze is dus gemaakt! Wie dat is, dat laat ik nog even in het midden tot we helemaal rond zijn. Maar ik ben erg te spreken over haar stijl, portfolio, manier van werken en presenteren. Dus dat is voor mij een mooie start.

Op de een of andere manier hebben veel projecten bij mij altijd  onverwachte zij-effecten. Nu weer. Want ik had niet stil gestaan bij het feit dat ik nu weer een extra netwerk er bij heb gekregen. De overige ontwerpers heb ik netjes een bericht teruggestuurd, voor zover een emailadres bekend was, maar tegelijk zijn het wel namen en adressen die ik weer kan aanbevelen bij anderen. Ofwel, mijn sociale kapitaal is met deze actie weer gestegen. Leuk bijverschijnsel!

De komende weken gaan we werken aan het logo en misschien de rest van de huisstijl en website. Ik hou jullie op de hoogte!
