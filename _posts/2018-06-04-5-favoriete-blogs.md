---
layout: post
title: '5 favoriete blogs, voor #blogpraat'
date: 2018-06-04 09:51:28 +2h
excerpt: 'Elja vraagt: Wat is je favoriete blog? Ik antwoord hier.'
published: true
categories: bloggen
tags: bloggen helden seth dave-winer Friedman
---
Met een schuin oog hield ik vandaag de #blogpraat kolom in Tweetdeck in de gaten. Gelijktijdig stond op TV de WWDC aan, de developers-conferentie van Apple waar veel nieuwe ontwikkelingen worden gepresenteerd. Dus de [maandelijkse Blogpraat](http://www.blogpraat.com/blogpraat/blogpraat-4-juni-2018-voor-iedereen) moest even wijken voor de actualiteit. Desondanks wil ik toch nog een kleine bijdrage leveren. Een van de vragen van moderator Elja deze avond was *Wat is je favoriete blog?*

Dat blijft toch een lastige vraag voor me. En altijd een intrigerende. Ik heb niet één favoriet blog. Het is meer een mengelmoes van blogs die in een bepaalde periode interessant zijn en ik een tijdje volg. Dan vallen ze weer weg. Dan komt er een nieuwe bij. Zo _meander_ ik een beetje door dat bloglandschap. Dus kom, vooruit. Nu ga ik dus niet Mijn Favoriete Blog geven, maar een lijstje van wat boeiende blogs die ik de laatste tijd volg. Uit de grote lijst van 262 blogs die in mijn feedreader staan. 

## Scripting.com

In alle lijstjes is er toch altijd wel een constante. Dave Winer en zijn [Scripting.com](http://Scripting.com) is iemand die ik al bijna 20 jaar volg online en hij blijft me altijd weer verbazen met zijn blog. Ik lees niet alles, zijn sport en politieke blogs kunnen me worden gestolen. Maar zijn visie op software ontwikkeling en natuurlijk zijn CV als het gaat om de ontwikkeling van het weblog-ecosysteem, die vind ik nog altijd de moeite waard. 

## Colin Walker

Een van de voorlopers en bruggenbouwers op het IndieWeb. [Zijn blog](https://colinwalker.blog/) bestaat uit korte, snelle updates en wat langere verhandelingen over de ontwikkelingen rondom online publiceren. Ik hou er van hoe hij zijn blog écht gebruikt als centraal conversatiemechanisme over allerlei netwerken. 

## What the fuck have you done

Fotograaf en persoonlijke held Glen E Friedman en [zijn blog](http://idealistpropaganda.blogspot.com/). Wederom niet een blog die ik volledig spel of alles kijk wat hij post. Soms zitten er pareltjes tussen uit zijn eigen punkrock en hiphop geschiedenis. Naast fotograaf tevens politiek activist. 

## Schrijfvis
Ik ontdekte [dit blog](http://www.schrijfvis.nl/blog/) recent. Er zijn duizenden blogs die gaan over hoe je beter leert bloggen. Maar Dennis gaat echt in op het beter leren schrijven. Niet zozeer welke plugin of welke theme je moet hebben. Maar over de kern van het online publiceren, goed schrijven. Korte en krachtige tips. Aanrader. 

## The Sweet Setup

Misschien geen blog in de traditionele zin van het woord, maar ik hou van [dit Mac-nerd-kasteel](https://thesweetsetup.com/) waar de makers de beste apps adviseren voor MacOS en iOS. Afgaand op de keuzes die ze maken, kan ik vrijwel alles onderschrijven en weet ik dat ik blind op nieuwe adviezen in kan gaan. Mits de apps betaalbaar zijn...

## Oh...nog één ding...

Ik zie tijdens het doorlopen van mijn feedreader voor deze blogpost dat Seth Godin na jaren overstapt van zijn gehoste Typepad account naar een eigen WordPress installatie op [een nieuw domein](https://seths.blog/news/). Het maakt voor iemand met zijn status eigenlijk niet zo heel veel uit, maar toch vind ik het bijzonder. 