---
author: frankmeeuwsen
comments: true
date: 2011-10-26 21:44:23+00:00
layout: post
slug: netwerkcomputer-11-jaar-te-vroeg
title: Netwerkcomputer - 11 jaar te vroeg
wordpress_id: 1816
tags:
- Een gedachte
- innovatie
- netwerkcomputer
---

Het probleem met innovaties is dat ze soms te vroeg het daglicht zien om direct te snappen wat de impact kan zijn. Dat schoot me zojuist te binnen toen ik op mijn laptop wat lopend werk zat te bekijken. Steeds meer diensten die ik gebruik zijn niet meer fysiek op mijn laptop aanwezig maar staan "ergens" online. 11 jaar geleden zag ik al zo'n concept. Ik was in november 2000 namens Rhinofly (maar zo heetten we nog niet toen...) op de Comdex in Las Vegas. Mijn eerste keer in de USA en de eerste keer op zo'n enorme beurs als de Comdex. Behoorlijk overweldigend. Zeker met de combinatie jetlag en Las Vegas Strip. Ik wist niet helemaal wat me overkwam toen. Maar het was te gek. Op die beurs werden de nieuwste gadgets en innovaties getoond op gebied van informatietechnologie. Het was de voorloper van de CES die nu nog jaarlijks in Vegas is.

Ik  kan me herinneren dat ik op die beurs vol verwondering heb staan kijken en luisteren naar een man van Sun die de netwerkcomputer (NC) introduceerde. Binnen niet al te lange tijd zouden we geen grote PC's meer nodig hebben maar konden we al onze bestanden op een netwerk zetten en via het internet altijd toegang hebben tot die bestanden. Ik kon het niet goed geloven. Want we waren nu juist afscheid aan het nemen van al die logge servers. Hoe zou dat nu dan weer terug kunnen komen?

Maar kijk nu eens. Ik heb een 18" laptop met een harde schijf van 500 Gb. Voornamelijk gevuld met allerlei documenten, foto's en muziek. En veel software. Maar eigenlijk vraag ik me steeds vaker af waarom ik zo'n gigantisch ding nog in mijn tas mee sjouw. Alles wordt inmiddels redelijk goed op een NAS gezet via een backup procedure en die NAS kan ik altijd online bereiken. De afgelopen dagen heb ik wat zitten spelen met de Amazon EC2 servers. Ik had daar nog nooit echt zelf mee gewerkt. Nu ben ik geen systeembeheerder maar met wat hulp van blogposts en stappenplannen ben ik een aardig eind gekomen om een server met Wordpress in te richten. Ik had niets van mijn eigen laptop nodig. Alles is direct online te vinden en te downloaden. Ik luister steeds meer muziek via Spotify en recent Mixcloud. Mijn eigen muziek staan eveneens op de NAS en kan ik altijd benaderen. Waarom zou ik het nog lokaal op mijn laptop hebben? Zo nu en dan heb ik inderdaad nog een image-editor nodig om wat screenshots bij te werken of een header te maken voor Lifehacking. Maar zelfs dat zou met een applicatie als Picnik prima kunnen lijkt me. Zelfs mijn externe geheugen genaamd Evernote staat ergens online. Terwijl ik naar mijn startbalk kijk zie ik maar n programma wat ik wel graag lokaal wil houden: Keepass. Een applicatie waar veel van mijn wachtwoorden in staan. Maar zelfs dat programma kan vanaf een USB stick starten en zijn wachtwoord-bestand ergens vandaan halen, zoals mijn NAS.

Je ziet niet voor niets nu Google met Chromium OS, een besturingsysteem dat niets anders nodig heeft dan een browser en een internetverbinding. Hebben ze bij SUN toch gelijk gekregen. Al is het 11 jaar later...
