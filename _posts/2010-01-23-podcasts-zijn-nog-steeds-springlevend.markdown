---
author: frankmeeuwsen
comments: true
date: 2010-01-23 21:17:19+00:00
layout: post
slug: podcasts-zijn-nog-steeds-springlevend
title: Podcasts zijn nog steeds springlevend
wordpress_id: 450
tags:
- businessmodellen
- podcasts
- technologie
---

[![](../images/uploadimages/podcasting.jpg)](../images/uploadimages/podcasting.jpg)Misschien is het preken voor eigen parochie, maar ik vind dat podcasts nog verre van uitgestorven zijn. Inderdaad, we horen of zien er weinig meer van in de kolommen van de techblogs en marketingzines, maar ik merk dat er nog steeds een hoop gebeurt en dat een aantal podcasts nog steeds wekelijks geweldige shows maken. Podcasts stonden in 2004 flink in de spotlight, omdat Dave Winer en Adam Curry [hadden uitgevonden](http://en.wikipedia.org/wiki/History_of_podcasting#Timeline) hoe ze links naar audio-bestanden met RSS-feeds konden meesturen. Dit zorgde voor een ware hausse aan podcast-gerelateerde ondernemingen, van podcast-zoekmachines tot podcast-hardwareleveranciers en podcast-uitgeverijen. Het was er allemaal in een hele korte tijd en verschrikkelijk intensief aanwezig. In 2006 hadden nog maar weinigen het op die wijze over podcasts en de onvermijdelijke verdienmodellen die er bij horen.

Wat je nu ziet zijn voornamelijk podcasts die nog echt uit liefde worden gemaakt maar ook op een mooie manier een geldstroom weten te genereren. Let wel, ik heb geen uitgebreid research gedaan op dit onderwerp, dus voel je vrij om in de comments met meer voorbeelden te komen die nog aansprekender zijn. Maar ik ben zeer gecharmeerd van de wijze waarop de podcast [Coverville](http://www.coverville.com/) al 6 jaar lang (!!) interessante covers weet te vinden en te delen met het publiek. De podcast is gewoon gratis te beluisteren, maar Brian Ibbot heeft voor de echte fans (1000 fans weet u nog?) een paar mooie abonnementsvormen bedacht. Toen de 500e aflevering in 2008 werd uitgezonden, kon je daar bij zijn in Las Vegas tijdens een liveshow. Maar nog leuker vond ik zijn aanbieding dat je alle 500 podcasts op 2 DVD's kon aanschaffen. Scheelt mij weer een hoop downloadwerk en ik heb ze nu gewoon in de kast staan. Een tweede vorm van abonnementen is het [Coverville Citizen](http://coverville.com/citizens/) abonnement. In elke aflevering kunnen maar een aantal covers worden gedraaid en met name bij de thema-afleveringen sneuvelt er heel veel materiaal tijdens het samenstellen. Bij de Elvis-editie waren er bijvoorbeeld 200 kandidaat-covers voor slechts 15 nummers die in een aflevering passen. Slim, want de overige 185 kun je wel terugluisteren als je een abonnement neemt op de Coverville Citizen Club.

Zo zie je dat ook na een initiÃ«le hype van een nieuwe technologie het nog steeds goed mogelijk is om een mooie business op te bouwen rondom een gratis technologie. Misschien moeten alle Twitter/Microblog/Social Media/Mobile/AR experts daar ook eens over na denken in plaats van alleen voor de _quick buck_ te gaan...

En ja, het is flauw...maar vervang in [dit artikel](http://www.dutchcowboys.nl/podcast/5451) eens het woord podcast voor twitter, mobile of eender elke technologie van vandaag...
