---
author: frankmeeuwsen
comments: true
date: 2011-01-05 20:40:49+00:00
layout: post
slug: de-crisissite-van-crisis-nl
title: De crisissite van crisis.nl
wordpress_id: 1339
---

[![72390e56_14550499](../images/uploadimages/72390e56_14550499_thumb.jpg)](../images/uploadimages/72390e56_14550499.jpg)

 

Sinds vandaag is Nederland een nieuwe website rijker die zich mag verheugen in een enorme aanloop van bezoekers. Met de ramp bij Moerdijk is de site [Crisis.nl](http://Crisis.nl) ineens flink in de spotlight gekomen. Naast radio, TV, rondrijdende brandweerauto's met mededelingen is het web uiteraard een belangrijk kanaal om op de hoogte te blijven van de ontwikkelingen. Dat kan realtime via Twitter, moet je wel even door de flauwe woordgrappen en New Kids referenties scrollen, maar natuurlijk zijn er diverse sites die zo goed mogelijk updates geven over de gebeurtenissen in het gebied. Zo heeft NRC een [redelijk goede tijdlijn](http://www.nrc.nl/nieuws/2011/01/05/grote-brand-chemisch-bedrijf-moerdijk/) van de gebeurtenissen. 

 

Wat ik niet begrijp is waarom is Crisis.nl zo verschrikkelijk slecht in elkaar zit. Om de homepage staat een erg kort bericht over de ontploffing. Nieuws wat we allang weten en we al via bovengenoemde kanalen al hebben ontvangen. De achterliggende pagina's geven wel [wat meer informatie](http://crisis01.crisis.nl/nl/content/actueel/berichtgeving-op-datum.html), maar waarom zit dat achter een knop? Waar Crisis.nl in kan uitblinken is enerzijds de aggregatie van belangrijke berichten via diverse kanalen en direct daar bovenop een professioneel (journalistiek?) keuzeproces welke tweet, burgerfoto, weblogpost, nieuwsbericht, SMS van de brandweercommandant of quote uit een email kan worden gedeeld. En zet dat op een overzichtelijke pagina. Laat de pagina een beetje tot leven komen door te laten zien dat er mensen achter zitten die zich een slag in de rondte werken om ons, de burger, van het laatste nieuws te voorzien. Met Crisis.nl hoef je niet te wachten op de volgende nieuwsbulletins, je zend de persconferentie live uit en een half uur later heb je de belangrijkste items uit die persconferentie als losse quotes, scenes of videos op je site staan. Inclusief embed code en deel-opties.

 

Ik waardeer het werk van het [Nationaal CrisisCentrum](http://www.nationaalcrisiscentrum.nl/). Het is belangrijk werk en ik begrijp dat daar een hoge mate van stress en realtime nieuwsvoorziening bij komt kijken. Per moment beslissen wat wel en niet naar buiten kan. Maar dat is geen excuus meer om een site als Crisis.nl in de lucht te houden die niet update met de laatste gebeurtenissen. Wil je als overheid en rijksonderdelen laten zien dat je nieuwe media snapt en wil je meelopen in [het veranderende gedrag](http://www.inspirationoverload.nl/online-is-nu-belangrijker-nieuwskanaal-voor-j) van mensen om nieuws te zoeken en te waarderen, dan moet je voorbereid zijn. Dat kan met een betere site dan Crisis.nl. 

 

(Foto via [GeenStijl GigaPica](http://gigapica.geenstijl.nl/2011/01/chemical_fire_in_moerdijk_the.html))
