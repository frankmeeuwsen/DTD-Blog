---
author: frankmeeuwsen
comments: true
date: 2012-12-31 09:00:25+00:00
excerpt: Vandaag een samenvatting van de drie meest te negeren trends en mijn eigen
  top 3!
layout: post
slug: welke-trends-volg-je-niet-in-2013-frank-meeuwsen
title: Welke trends volg je NIET in 2013 – Frank Meeuwsen
wordpress_id: 2614
series:
- Welke trends volg je NIET in 2013
tags:
- TrendOntvolger2013
---

De afgelopen twee weken heb ik [een serie gepubliceerd](http://incredibleadventure.nl/series/trendontvolg2013/) van de te negeren trends voor 2013. Van de 10 artikelen is er opvallend moeilijk een soort algemene tendens te maken, een trend zou ik zeggen. Dat is goed, want dat betekent dat de serie niet te negeren is voor volgend jaar :-)
Ik heb de antwoorden van de ondervraagden geheel niet-wetenschappelijk in een Google Spreadsheet gezet om te turven welke trends er het meeste werden genoemd. Er zijn drie trends die tweemaal zijn genoemd, verder was het een uniek speelveld van antwoorden. Daarom in deze laatste editie voor 2013, de drie meestgenoemde en natuurlijk mijn top 3 te negeren trends voor 2013.

<!-- more -->

**[dropcap]1. [/dropcap]Interactieve print en QR** — Het lijkt maar niet te willen lukken met de vierkante barcodes in magazines en op billboards. Zoals [Sanne zegt](/welke-trends-volg-je-niet-in-2013-sanne-walvisch/): “Voorlopig blijft tijdschriften lezen nog één van de weinige analoge bezigheden.”

**[dropcap]2. [/dropcap]Internet of Things/Quantified Self** — Het is één van de meestbesproken onderwerpen in 2012, inclusief meetups en instituten. Maar een paar ondervraagden [zien nu nog](/welke-trends-volg-je-niet-in-2013-patrick-mackaaij/) veel beren op de weg. Al schuilt er wel een glorieuze toekomst voor deze initiatieven…

**[dropcap]3. [/dropcap]Apple haters** — Geen idee of het komt omdat ik zelf dit jaar 100% ben overgestapt op Apple, maar twee ondervraagden zeggen in eigen bewoordingen zich er niet meer druk om te maken. [Niels Gouman](/welke-trends-volg-je-niet-in-2013-niels-gouman): Algemene conclusie is tot nu toe vooral geweest dat [Android] achter blijft op iOS. [Boris Veldhuijzen van Zanten](http://incredibleadventure.nl/2012/12/welke-trends-volg-je-niet-in-2013-boris-velthuijzen-van-zanten/): Apple groeit maar door, verdient steeds meer geld en lanceert succesvol apparaat na succesvol apparaat

Wat zijn mijn drie trends die ik negeer in 2013?

**[dropcap]1. [/dropcap]More is more** — Zonder direct en radicaal over te stappen op een minimalistische aanpak ben ik me terdege bewust dat we echt wel een tandje terug kunnen. Dat geldt op veel vlakken. Minder nieuwsbrieven, minder sociale netwerken, minder drukte. De trend om maar door te blijven jakkeren omdat er weer iets nieuws is. Ik heb vaak genoeg meegerend maar zet er komend jaar even de rem op. Uithijgen en rondkijken.

**[dropcap]2. [/dropcap]Digitaal cynisme** — [Gezeur tegen digitale communicatie](http://www.thepostonline.nl/2012/12/26/tien-gevaaren-der-telephoonie/), sociale netwerken en ander ouderwets gezanik. We verkwanselen onze zuur bevochten burgerrechten en ruilen onze ziel in bij de digitale duivel op de virtuele Crossroads. Ik negeer het in de media. Kranten en andere mediaspelers die niet verder kijken dan hun neus lang is en denken dat we nog in de jaren '50 leven, ik laat je links liggen en ga er niet meer in mee. De cynische ondertoon over privacy, data-diefstal en virtuele criminaliteit zal blijven bestaan maar ik kijk er liever met een idealistische blik naar.  Maar wel realistisch. Ik ben geen 18 meer natuurlijk...

**[dropcap]3. [/dropcap]Meet alles wat je meten kunt** — Zoals de andere ondervraagden hou ik de ontwikkelingen in QS en Big Data vanaf de zijlijn in de gaten. Afgelopen jaar kocht ik zowel een weegschaal als stappenteller die nu beiden stof verzamelen. Leuk voor een tijdje maar het biedt me nog te weinig. Weer iets om bij te houden, mensen die vrienden willen worden en inkomende berichten met staustupdates, badges en verbeterpunten. Even niet.

Deze serie was leuk om te doen! Dank aan alle ondervraagden en aan iedereen die één of meerdere artikelen heeft geplust, geliked, geretweet of anderszins aan heeft bijgedragen. Dank! Ik wens jullie allemaal een Incredible 2013!
