---
author: frankmeeuwsen
comments: true
date: 2010-02-20 21:56:42+00:00
layout: post
slug: apps-for-all
title: Apps for all!
wordpress_id: 600
tags:
- app
- iphone
- mediafuturist
---

Vorig jaar zag ik voor het eerst Gerd Leonhard spreken op Mobile Monday, een mooie ervaring. Gerd is een Media Futurist en kan in een korte tijd technologische en sociale ontwikkelingen aan elkaar koppelen en een interessant beeld van de toekomst schetsen. Sindsdien probeer ik te volgen wat hij publiceert, zowel op zijn blog als zijn podcasts, maar helaas lukt dat niet altijd even goed. Maar gisteren kwam [een interessant bericht](http://www.mediafuturist.com/2010/02/mobile-first-media-futurist-iphone-app-1000-free-users.html) voorbij in zijn Twitter stream: Er is nu een iPhone app rondom zijn eigen persoon. Een soort Tech Rockstar-effect dus. De iPhone app heeft zijn laatste blogposts, video's van presentaties, podcasts, tweets en slideshows. Zoals hij zelf zegt: "pretty much everything but my bank account".


[![](../images/uploadimages/mediafuturist.jpg)](../images/uploadimages/mediafuturist.jpg)


Ik vind dit een interessante ontwikkeling. Nu is Leonhard iemand die veel publiceert online dus zijn app is al snel gevuld met content. Maar waarom zou dit exclusief voor mediaprofessionals blijven? Waarom zou ik geen mobiele applicatie kunnen installeren met de lifestreams van individuen om mij heen? Individuele berichten van nauwe vrienden en interessante professionals raken soms verloren in de ruis van alledag plus ik merk in mijn eigen gedrag dat ik meer en meer nieuws en inzichten via individuele apps bekijk en lees dan via geaggregeerde RSS feeds of pagina's. Dus waarom niet een persoonsapplicatie maken en distribueren? Een app for all!

