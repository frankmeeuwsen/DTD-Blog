---
author: frankmeeuwsen
comments: true
date: 2013-05-19 20:53:16+00:00
layout: post
slug: kun-je-coolheid-kopen
title: Kun je coolheid kopen?
wordpress_id: 3422
---

![m53oI9D](../images/uploadimages/m53oI9D-550x193.png)

Eén miljard dollar om coolness voor je merk te kopen. Ik kan daar niet goed bij met mijn hoofd. Dat komt wellicht omdat ik ergens nog een hopeloze romanticus ben en vind dat je coolness moet verdienen. Dat koop je niet.

[![tumblr_mm15izu4dl1qzooxpo1_500](../images/uploadimages/tumblr_mm15izu4dl1qzooxpo1_500-300x190.jpg)](../images/uploadimages/tumblr_mm15izu4dl1qzooxpo1_500.jpg)De [berichtgeving](http://allthingsd.com/20130519/yahoo-tumblrs-for-cool-board-approves-1-1-billion-deal/?mod=atd_homepage_carousel) verwijst vaak naar het belang de “young demographics” die gebruik maken van Tumblr. De coolheid van het merk Tumblr is rechtsreeks gekoppeld aan de relatief jonge gebruikers. Die net zo snel van platform wisselen als van ondergoed. Om de een of andere reden is die groep gebruikers altijd belangrijk voor investeerders, adverteerders en uitgevers. Gelijktijdig lees je al jaren de waarschuwingen dat het een ongrijpbare groep is, onduidelijk om precies te vangen in termen en definities en ondoorgrondelijk beweeglijk als een zwerm spreeuwen op een zwoele zomeravond. Waarom dan zo duidelijk focussen op die ene groep?

[![tumblr_mi8d43z7zL1qzooxpo1_500](../images/uploadimages/tumblr_mi8d43z7zL1qzooxpo1_500-300x205.jpg)](../images/uploadimages/tumblr_mi8d43z7zL1qzooxpo1_500.jpg)Succesvolle platformen en startups profiteren vaak van de actieve aanwezigheid van de oprichters. Ze houden zich met de dagelijkse gang van zaken bezig, reageren persoonlijk vragen, zijn aanwezig bij lanceringen in andere landen en zijn het gezicht van het platform. Hoe is dat als je het simpelweg koopt? Is er dan nog steeds een gezicht? Gaan de managers bij Yahoo en de investeerders mee Tumblen en zich in de conversatie mengen? Een actieve rol spelen naast de schrijvers om het platform naar een nieuw niveau te tillen? Of gaat het alleen om de vraag op welke plaats in het dashboard de advertenties komen?

Wat is het concurrerend voordeel van Tumblr op de langere termijn? De markt van blogsoftware of online publicatie systemen is vol en de toetredingsdrempel laag. Kijk naar [Ghost](/ghost-exclusief-een-bloggingplatform/), [Medium](http://medium.com) en [Postach.io](http://Postach.io) om er maar een paar te noemen. Wie zegt dat [Path](http://incredibleadventure.nl/2013/01/is-path-nog-steeds-mijn-twitter/) niet de volgende Tumblr is? Groeiscenario’s zijn moeilijk te voorspellen voor investeerders. Lijkt mij.

Mijn mening in deze hele overname is natuurlijk waardeloos. Ik vind het mooi dat een relatief jong publicatieplatform nu voor een astronomisch bedrag van eigenaar wisselt. De vraag is alleen tegen welke kosten.

Hoe ironisch dat de beelden bij deze post komen van de Tumblr blog [The Impossible Cool](http://theimpossiblecool.tumblr.com).
