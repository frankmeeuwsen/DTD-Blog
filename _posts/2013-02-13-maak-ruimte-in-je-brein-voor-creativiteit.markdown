---
author: frankmeeuwsen
comments: true
date: 2013-02-13 21:13:10+00:00
layout: post
slug: maak-ruimte-in-je-brein-voor-creativiteit
title: Maak ruimte in je brein voor creativiteit
wordpress_id: 2909
tags:
- gedachtenstroom
---

![andywarhol](../images/uploadimages/andywarhol-537x300.png)

Deze quote zag ik net op Twitter voorbij komen. [Een mooie quote](http://thisisnthappiness.com/image/42943706238) van Andy Warhol.

Zoals de aangever (@boris) al aangaf, voor het woord “art” kun je eigenlijk alles zetten. Dat is inderdaad zo. Of het nu koken, fietsen, bidden, schrijven of ondernemen is. De kern van de quote zit in de spanning tussen “ga dit gewoon doen” en “maak je niet druk wat anderen er van vinden”. Ga iets doen. Niemand heeft me toestemming moeten geven om elke dag een blogpost te schrijven. Ik wil dat zelf doen. Ik besluit om elke dag te schrijven zodat ik hopelijk beter kan gaan schrijven. Het moet niets uitmaken wat anderen er van vinden. Het is fijn als men mijn stukken graag leest. En kijkend naar de statstieken lijkt dat wel zo. Maar het is minstens zo fijn als er aperte tegenstanders zijn. Als iemand niet van mijn stijl of onderwerpkeuze houdt. Prima. _Can’t have them all_.

De bijzin “Just get it done” heeft iets directs in zich. Niet te veel over nadenken, _just f-in do it_. Heel Kerouaciaans. Een term die ik hier al vaker heb gebruikt. Het is een tip die ik van andere schrijvers lees en hoor: Begin gewoon te schrijven. Begin gewoon ergens en zie waar je uitkomt.
Ik wist bij het schrijven van de zin “deze quote zag ik net op Twitter voorbij komen” nog niet dat ik dit ging schrijven. Alleen door die quote op het scherm te hebben en maar te schrijven wat ik vind en wat ik denk, geeft het al richting. Geeft vorm aan dit artikel. Jack Kerouac had die gave heel sterk. Al dan niet stevig aan de _dope_ en de _booze_ kon hij flink doorrammen op zijn typemachine en zonder op of om te kijken zijn verhalen schrijven. Doorgaan, meters maken, zweten, afzien, beuken, rammen, adem inhouden, laatste zin, punt even adem happen en weer doorgaan.

Just get it done.

Make even more art.

Denk er niet te veel over na en ga dingen doen. Het staat misschien haaks op hetgeen we bij Lifehacking prediken (plannen, vooruitkijken, indelen, lijstjes) maar juist door eens per week een plan van aanpak voor de komende week te maken, krijg je mentale ruimte in je brein om creatief na te denken. Hoe minder ruimte in je brein is dichtgemetseld met onbelangrijke zaken die je nog moet onthouden, hoe meer die ruimte opgevuld kan worden met creativiteit.

_**Make even more art**_.
