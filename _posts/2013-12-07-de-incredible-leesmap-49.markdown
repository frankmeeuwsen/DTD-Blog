---
author: frankmeeuwsen
comments: true
date: 2013-12-07 12:57:52+00:00
layout: post
slug: de-incredible-leesmap-49
title: 'De Incredible Leesmap #49'
wordpress_id: 3707
series:
- Weekendleesvoer
tags:
- leesvoer
---

![shutterstock_69043618](../images/uploadimages/shutterstock_69043618-150x150.jpg)Het internet is één grote leerschool en niemand is er ooit uitgeleerd. Dacht je een jaar geleden nog helemaal thuis te zijn op het gebied van social media? Verandert het landschap ineens. Nieuwe hardware zoals Glass, nieuwe mogelijkheden met Quantified Self. Die het idee van “kennis delen” en “data delen” weer op zijn kop zetten. Of in elk geval interessanter maken. Ik ben op het internet opgegroeid de afgelopen 20 jaar en ik zou niet meer anders willen. Ik ben en blijf positief over de kansen en mogelijkheden die technologie creeërt. Het boeiende aan de Leerschool Internet is dat je op elk moment van de dag je eigen kennis kunt opvijzelen.

Zo deelt “timeshifting social sharing tool” Buffer, ik weet geen betere term, hoe zij [700.000 lezers per maand krijgen](http://blog.bufferapp.com/how-we-manage-a-blog-with-700000-readers-per-month). Welke instrumenten hebben ze tot hun beschikking en welke keuzes maken ze?

Roos van Vugt [vertelt op Marketingfacts over social business](http://www.marketingfacts.nl/berichten/roos-van-vugt-social-embassy-over-social-business-small-is-beautiful). “Small is beautiful”. Een aanrader voor iedereen in grote organisaties die is gevraagd om "iets met social media" te gaan doen en voor elke consultant die is gevraagd om "iets over social media" te vertellen bij een klant.

Je bent webwerker, freelancer of ZZP’er en je krijgt net iets te vaak het verzoek om je kennis en inzichten te delen met bedrijven, in ruil voor “een mooie kans om jezelf te profileren en te netwerken”? Ofwel, om gratis te werken? Schrijver Arjan Lubach had een akkefietje met Van Dale deze week en gaf ze een [taai taai koekje van eigen deeg](https://www.facebook.com/photo.php?fbid=10153563921470046&set=pb.546395045.-2207520000.1386237878.&type=3&theater). Ter aanvulling nog een [flowchart](http://shouldiworkforfree.com/).

Als één van de snelst groeiende sites ter wereld uit de doeken doet waarom ze zo snel groeien en welke keuzes ze maken, [dan let je op](http://www.growthhackers.com/companies/upworthy/). Het schijnt trouwens Growth Hacking te heten. Ik noem het slim ondernemen.

Het internet is meer dan een leerschool. Gelukkig maar! Naast elke online opleiding, leerzame blogpost en gedeelde zelfkennis staan evenzoveel katvideo’s, autocorrect-miskleunen en nep-accounts. Zoals [deze nep Twitter accounts](http://www.wired.com/underwire/2013/11/fake-twitter-feeds/#slideid-291501). Je kunt moeilijk doen over Twitter als webcare kanaal, als conversatiemedium, als plek om je personal brand vorm te geven, je stem te laten horen, de zeepkist voor je ideeën. Of je maakt er lol. Dan is het een stuk makkelijker.

Veel plezier, lees en klik er op los en vergeet de kerstboom niet!
