---
author: frankmeeuwsen
comments: true
date: 2013-03-25 21:35:08+00:00
layout: post
slug: de-drie-wegen-van-dave-winer
title: De drie wegen van Dave Winer
wordpress_id: 3192
tags:
- outliner
- Scripting.com
- toekomst
- twitter
---

![Dave-Winer](../images/uploadimages/Dave-Winer-300x270.png)Een van de eerste blogdiensten die probeerde was Blogger. In 2000 was er niet zoveel keuze. Je had Blogger en wat _home-grown_ systemen en dat was het wel. En er was iets wat ik steeds tegenkwam wat Radio Userland heette. Van een man die al langer een blog had, Dave Winer. Ik ontmoette hem [in mei 2001 in Amsterdam](http://punkey.com/pivot/entry.php?id=580) op een etentje georganiseerd door Adam Curry. Dave was er, evenals Marc Canter (een van de oprichters van Macromedia, nu Adobe) en Evan Williams. Yep. Evan Williams van Twitter, maar toen de maker van Blogger.

Ik kan me nog herinneren dat ik een gesprek met Dave had over het verschil tussen zijn Radio Userland en Evan’s Blogger. Voor mij was de keuze heel simpel: Radio Userland werkte als beheersysteem op één PC. Ik moest er software voor installeren. Blogger werkte op het internet. In “The Cloud” zeggen we nu, maar het is gewoon op internet. Dus overal en altijd beschikbaar. Dat was wel zo handig, want dan kon ik zowel thuis als op de desktop-PC bij Rhinofly blogposts schrijven. Dave keek me fronsend aan en zocht naar een manier om uit te leggen dat Radio Userland toch echt beter was. Hij heeft me nooit echt weten te overtuigen, al waardeer ik alle software die hij heeft gemaakt. Maar op de een of andere manier maakt het nooit een klik bij me.

In 2011 was Dave Winer [te gast bij The Next Web Conference](http://thenextweb.com/eu/2011/04/28/dave-winer-wants-us-to-be-blorking-in-5-years-time/). Hij werd geinterviewd door Boris Veldhuijzen van Zanten over zijn nieuwe initiatief _Blorking_. Dat klinkt een beetje smerig, maar hij omschrijft het zelf als “Blorking is like Twitter but without the company in the middle of it. It’s an open Twitter” Ik zat in de zaal en met stijgende verbazing naar Winer te luisteren. Ik snapte steeds minder van zijn ideeën. Het interview was verwarrend en praktische vragen uit de zaal over beschikbaarheid en mogelijkheden werden vakkundig omzeild. Naderhand heb ik nog een paar geprobeerd om een eigen Blorking-service op de een of andere manier werkend te krijgen. Maar het is me nooit echt gelukt. Ik zou niet eens weten waarom niet. Maar de dienst werkte samen met Amazon’s EC2 service, het had de prachtige naam [EC2ForPoets](http://ec2.forpoets.org/), maar ik begreep het gewoon niet. Met de dienst zou ik een webserver bij Amazon hebben die ik via Remote Desktop benader en waar ik uit zou werken. Vreemd, in een tijd van cloud-software en mobiele apps.

Vandaag maakt Dave Winer bekend dat hij een nieuwe dienst start, [Little Outliner](http://littleoutliner.com/). Nu is Dave bij mij al langer iemand die _altijd_ met outliners bezig is. Een outliner is een programma wat tekst in een boomstructuur organiseert. Tekst kan in- en uitklappen in _nodes_. Outliners worden typisch gebruikt om ideeën te genereren en organiseren, als persoonlijke todo lijst of als projectmanagement tool. Workflowy is een typisch voorbeeld van een Outliner.
Little Outliner is een outliner die in de browser werkt. Je gaat naar de site en je begint met typen. De werking van de outliner is relatief simpel en na een paar keer oefenen lukt het je om met de sneltoetsen behoorlijk rap een overzicht te krijgen van je tekst. Ik had het idee dat Dave eindelijk was afgestapt van het lokaal hebben staan van de teksten. Little Outliner werkt tenslotte in de browser. Je zou dus denken dat het op het netwerk kan worden opgeslagen. Maar nee. Little Outliner werkt en voelt als een web-app, maar alles [wordt lokaal opgeslagen](http://allthingsd.com/20130325/blogging-pioneer-dave-winer-launches-outliner-web-app-that-saves-everything-locally/). Er is dus geen mogelijkheid om outlines met anderen te delen. Tenminste, _nog_ niet. In [zijn uitleg over Little Outliner](http://smallpicture.com/outlinerHowto.html) geeft hij een glimps van de toekomst:


<blockquote>Over the next few months, we hope to bring you lots of examples of new things you can do with networks of outlines, with co-workers and friends, that were never possible before.</blockquote>


Op dit moment begrijp ik nog niet wat Little Outliner zo anders maakt dan andere outliners. Maar ik weet dat Dave zoekt naar manieren om kleine onderdelen makkelijk aan elkaar te knopen. Bootstrapping. Small Pieces Loosely Joined. Dus ik zie wel een toekomst waar onderdelen van _mijn_ outliner via een link zijn gekoppeld aan _jouw_ outliner en je zo informatie kunt delen.

Maar hoe anders en nieuw is dat met wat we al kennen?

Ik bedenk me nu ineens, dat laatste [zei ik in 2006](http://www.frank-ly.nl/twttr-oftewel-present-tense-blogging) over een toen nieuwe dienst. Van de maker van Blogger. De dienst heette toen nog Twttr…

Ik hoor graag jullie gedachten over de nieuwe dienst van Dave Winer!
