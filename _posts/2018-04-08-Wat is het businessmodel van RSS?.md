---
layout: post
title: "RSS: vrije keuze of een businessmodel?"
date: 2018-04-08T093322CEST
excerpt: RSS herinnert ons er aan dat het internet juist een plek is waar je een vrije keuze kunt hebben hoe, waar en wat je leest. Zonder zakelijke belangen van adverteerders, geldschieters en zonder de opgelegde regels van een sociaal netwerk. 
published: true
header: leesmap.png
syndication: indienews
---

Danny Crichton schrijft op Techcrunch een aardige column, "[RSS is Undead](https://techcrunch.com/2018/04/07/rss-is-undead/)", waarin hij de oude koeien uit de sloot haalt en afdroogt als het om RSS gaat. In de column beschrijft hij de problemen die RSS had en heeft. Zowel het protocol als de software. Tevens geeft hij een paar ideeën die de moeite van het overdenken waard zijn. 

## Samenvatting
RSS werkt niet in het huidige nieuws- en contentlandschap want:

1. **Keuze**: De reguliere contentconsument wil prioriteit en personalisatie. Geen eindeloze stroom van berichten die allen hetzelfde gewicht hebben in prioriteit. RSS feeds gebaseerd op trefwoorden geven nog te vaak duplicate content en sluiten serendipiteit uit.
2. **Onboarding-uitdaging**: Hoe vind je goede feeds? De huidige RSS software is teveel een blanco pagina bij de eerste kennismaking. Je krijgt geen suggesties of ideeën voor waardevolle informatie. Dat schrikt gebruikers af en wekt vragen op wat te doen.
3. **Tracking en meetmogelijkheden**: Hét probleem sinds de opkomst van RSS. Het is vrij onmogelijk om exacte cijfers te krijgen van je abonneebestand en leesgedrag. Let wel, dit probleem is met name voor de uitgevers. Voor de lezer is het juist prettig om minder te worden gevolgd en gemeten.
4. **Stijlverlies**: RSS feeds zijn overal gelijk in de bijbehorende software. Een feed van de New York Times ziet er exact hetzelfde uit als de feed van deze blog. Het verlies van logo, kleur en stijl in je artikelen is voor uitgevers lastig te verkroppen. *Style over substance*?

Crichton benoemt niet alleen de problemen, hij tracht met oplossingen te komen. 

* Update het RSS protocol om het probleem van prioriteit en personalisatie hoofd te bieden. 
* RSS heeft een verdienmodel nodig. Dit is in het verleden al geprobeerd door bijvoorbeeld Feedburner, die eveneens analytics gaven op feeds. Mediabureaus en online marketingbureau's hebben experimenten gedaan met de injectie van advertenties in feeds via bijvoorbeeld plugins. Het leidde allemaal tot weinig substantiële en duurzame oplossingen. Media-abonnementen met een RSS-feed kunnen een interessante oplossing zijn. [Stratechery](https://stratechery.com/membership/) biedt dit bijvoorbeeld aan. Het is dan wel een complementair medium en niet een vervanging.
* RSS software moet slimmer worden wat betreft onboarding en marketing. Ik denk dat veel readers dit al wel doen. Feedly, Inoreader en anderen bieden al een betere ervaring als je voor het eerst aanmeldt.

Het geeft wat stof om over na te denken. RSS zal zeker niet een alomtegenwoordig nieuwsmedium worden zoals sociale netwerken dit zijn geworden de afgelopen 10 jaar. Maar als je er over nadenkt, zijn Facebook en Twitter niet meer dan dezelfde stromen van updates die RSS ook biedt. Inclusief betere gebruikerservaring door middel van algoritmes, verdienmodellen gebaseerd op data-verzameling en psychologische inzichten om gebruikers binnen te houden en terug te laten keren (notificaties, e-mail meldingen, FOMO)

Het protocol RSS heeft net zo min een businessmodel nodig als het protocol POP3 of SMTP voor e-mail. Wellicht is het businessmodel van RSS juist datgene wat de sociale netwerken zijn geworden. RSS is een handig protocol voor hen die meer willen en er mee om weten te gaan. En dat is prima zo. 

RSS herinnert ons er aan dat het internet juist een plek is waar je een vrije keuze kunt hebben hoe, waar en wat je leest. Zonder zakelijke belangen van adverteerders, geldschieters en zonder de opgelegde regels van een sociaal netwerk. 
