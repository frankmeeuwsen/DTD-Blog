---
author: frankmeeuwsen
comments: true
date: 2010-04-01 21:04:59+00:00
layout: post
slug: jaarverslag-2010
title: Jaarverslag Incredible Adventure 2009 - 2010
wordpress_id: 723
tags:
- jaarverslag
- mededeling van de directie
---

![](../images/uploadimages/113055330_c4b616bcda_m.jpg)En dan ben je ineens een jaar verder. 1 April 2009 was mijn eerste dag als echte zelfstandige, de eerste drie maanden van 2009 werkte ik ook nog bij Rhinofly. [Een jaar geleden](http://incredibleadventure.nl/2009/04/vandaag-start-ik-dan-dus-echt/) stapte ik in de wondere wereld van de ZZP'er en ging ik zonder baas aan de slag. En wat een jaar was het! Ik heb zojuist mijn agenda van vorig jaar er eens bijgepakt en de hele maand april stond in het teken van wat feestjes in het vakgebied en veel afspraken. Niet uit alle afspraken van toen is evenveel gekomen, maar er is minstens zoveel daarna op mijn pad gekomen wat me erg blij heeft gemaakt.

Ik heb afgelopen jaar een aantal dingen gedaan waarvan ik vooraf niet had gedacht dat ik ze zou doen. Alleen al het lesgeven op de Hogeschool Utrecht en het schrijven van Bloghelden zijn best mijlpalen voor me geweest de afgelopen 365 dagen. Ook de samenwerking met Indira Reynaert voor de Telegraaf Media groep is een enorm leuke klus geweest en hopelijk zien we de komende maanden een vervolg op die samenwerking. Veel kleinere opdrachten voor vrienden en bekenden bij wie ik van waarde kon zijn en ik heb een flink aantal presentaties gegeven vanuit Lifehacking. Al met al een enerverend jaar. Niet in de minste plaats omdat je zo nu en dan toch het vertrouwde houvast aan het einde van de maand mist, het loonstrookje. Soms was het even knijpen maar uiteindelijk is het altijd weer op zijn pootjes terecht gekomen.

Dus plak ik er nog een jaartje aan vast? _**Hell yeah! **_Ik doe wat ik nu doe met heel veel plezier en ik zie er naar uit om komend jaar nog verder uit te vogelen wat ik nou eigenlijk doe. Want dat is tegelijk mijn grootste valkuil geweest het afgelopen jaar. Ik heb te weinig gewerkt aan het focussen van mijn eigen kunnen en doen. Al het bovenstaande heb ik met veel plezier gedaan. Maar vanochtend ontmoette ik een producent van ecologisch en sociaal verantwoorde biobrandstof. Hij kon me in 20 seconden uitleggen wat hij deed. Ik kan dat nog steeds niet. Omdat het teveel is en omdat het soms te vaag is.

Als er iets is wat ik gisteren (opnieuw) van Seth Godin heb meegekregen is het: _**Be Remarkable and Focus**_. Het wordt tijd voor mij om duidelijke keuzes te maken wat ik wel en niet ga doen de komende tijd. Dat zal soms wat pijnlijk en ongemakkelijk worden, maar aan de andere kant word ik er uiteindelijk een gelukkiger mens van. Een drijfveer in die keuze is zeker [dit artikel](http://punkmedia.nl/inspiratie/mijn-moment/62-dit-is-het-een-eigen-online-magazine.html)van vriend Henk-Jan Winkeldermaat. Hij kwam er na een tijd hard werken vanuit Punkmedia achter wat hij nou echt leuk vindt. Samen met een aantal mensen uit zijn (en mijn) netwerk vindt hij die keuze. Misschien tijd voor mij om dat ook eens te gaan doen. Om een duidelijke focus te vinden in mijn dagelijkse beslommeringen. En dat op een opvallende en interessante manier te gaan doen. Goed, dat heb ik al geprobeerd met de bedrijfsnaam, die rechtstreeks uit de invloed van Seth's boeken komt. Maar mijn eerste jaar als zelfstandige was vooral het aftasten, zoeken, uren maken, rondkijken. Nu is het zaak om verder te gaan focussen, duidelijker te worden en richting te kiezen. Dus vraag me over een tijdje nog eens wat ik doe. Kijken of het me lukt om in 10 seconden dat duidelijk te krijgen voor je!
