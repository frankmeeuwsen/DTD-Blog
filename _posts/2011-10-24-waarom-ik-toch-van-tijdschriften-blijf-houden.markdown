---
author: frankmeeuwsen
comments: true
date: 2011-10-24 22:16:35+00:00
layout: post
slug: waarom-ik-toch-van-tijdschriften-blijf-houden
title: Waarom ik toch van tijdschriften blijf houden
wordpress_id: 1812
tags:
- magazines
- typografie
---

Sinds een paar maanden heb ik een iPad en dat heeft mijn leesgedrag rigoreus veranderd. Ik lees meer boeken dan ooit en vind het heerlijk om door wat tijdschrift apps te swipen en te klikken. Toegegeven, iets als Wired op de iPad is er nog lang niet maar het zijn de eerste dagen. De schilderkunst heeft het naschilderen van de werkelijkheid nodig gehad om tot stromingen als het impressionisme of kubisme te komen. Zo zal het met tablets en andere schermen identiek gaan. We gaan langzaam maar zeker nieuwe vormen van publiceren ontdekken en uitvinden. Een heerlijke tijd. Maar tegelijk ben en blijf ik een man van de oude(re) stempel en ben ik dol op mooie tijdschriften. Ik kan me verliezen bij elke kiosk, [zoals je weet](http://incredibleadventure.nl/2010/01/tijd-voor-tijdschriften/). En dan kom ik via via ineens [dit culinair magazine](http://www.mcsweeneys.net/luckypeach) tegen. Heerlijk! Kijk die cover! Klik voor groot!

[![](../images/uploadimages/cover2Large-242x300.jpg)](../images/uploadimages/cover2Large.jpg)

Prachtig toch! Het maakt je al nieuwsgierig naar de binnenkant, naar de artikelen en de opmaak. En de gerechten natuurlijk. Maar het interessante is dat zo'n cover roept om een interactieve versie. Hoe zouden die letters op de demonstratieborden rechts reageren als je er overheen swipet? De tekst "45 custom stickers"...ik zie het al wat bewegen en de aandacht trekken. Hoe zou de fotografie een extra rol kunnen spelen in een interactieve versie van zo'n blad?
Wat is een vergelijkbaar tijdschrift in Nederland wat zo los gaat op typografie? Flow? Delicious? Iets anders? Roept u maar!
