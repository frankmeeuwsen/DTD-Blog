---
author: frankmeeuwsen
comments: true
date: 2010-04-25 09:10:00+00:00
layout: post
slug: sunday-morning-teanotes-17
title: 'Sunday Morning Teanotes #17'
wordpress_id: 777
tags:
- SMTN
---

Het is een paar weken geleden, zeven [om precies](/sunday-morning-teanotes-10/) te zijn, dat ik de Sunday Morning Teanotes heb geschreven. Aangezien mijn originele voornemen om dagelijks te schrijven toch al overhoop ligt was ook het op zondag schrijven in het gedrang gekomen. Maar het ondernemersleven gaat gewoon door! De afgelopen tijd is er een hoop gebeurd wat mijn aandacht heeft.

**Bloghelden**

Natuurlijk eerst het boek! Het ligt binnenkort dan echt in de winkel! De precieze datum is nog niet bekend, maar rond 25 mei zal Bloghelden in de winkel te koop zijn. Natuurlijk bij de betere boekhandels, maar ook online is het boek dan echt te krijgen. Je kunt het boek [al vooruit bestellen](http://ikle.es/BLOGhelden), zodat je hem direct na uitkomen binnen hebt. Ik ben samen met Timo Boezeman van A.W. Bruna aan het werken aan een preview-versie van het boek in PDF en de komende week gaan we ook eens kijken wat we aan promotie doen voor het boek. IdeeÃ«n zijn er genoeg! Heb je trouwens de QR code actie van Selexyz [al gezien](/bestel-bloghelden-via-qr-code/) voor het boek? Natuurlijk komt er een boekpresentatie, ik ben met de jongens van [SETUP Utrecht](http://www.setuputrecht.nl) aan het kijken hoe we dat gaan doen.

**Lesgeven**

Meester Frank blijft bezig! Het afgelopen jaar ben ik onverwacht les gaan geven op de Hogeschool Utrecht. Voor de nieuwe opleiding [Communicatie & Media Design](http://www.bachelors.hu.nl/Alle%20bacheloropleidingen/Communication%20Media%20Design.aspx) heb ik lessen Crossmedia gegeven rondom een project en draag ik bij aan de ontwikkeling van het curriculum voor jaar 2. In het cursusjaar 2010 - 2011 blijf ik doen, maar dan op vastere basis. Ik ga twee dagen in de week op de Hogeschool werken gedurende het studiejaar. Zo kan ik een betere bijdrage leveren aan het studieprogramma en biedt het voor mij kansen om op een meer toegepast-wetenschappelijke wijze met digitale media om te gaan. Zin in!

**Richting en visie**

Afgelopen vrijdag heb ik voor het [eerst in publiek](http://www.mindz.com/events/Freelance_Friday_Utrecht) een verhaal verteld over mijn eerste jaar als zelfstandig ondernemer. Het verhaal vertelde ik zonder de standaard Powerpoint presentatie en zonder een grote mate van voorbereiding. Sterker nog, een paar uur voor ik aan mijn verhaal wilde werken, crashte mijn laptop en was ik min of meer in de keuze gedwongen om het free-form te doen. Dat beviel me goed, maar het gaf mij ook meer inzicht. Ik merk dat ik na een jaar hard werken wat stuurloos rond ren en van alles doe. Als mensen mij vragen wat ik doe als zelfstandige dan kan ik dat moeilijk in een paar woorden uitleggen. Toevallig kwam ik afgelopen week een ondernemerscoach tegen die dit aan me vroeg en me ook direct een aantal tips en inzichten gaf. Ergens in dat brein van me zit verborgen wat ik nou eigenlijk doe en hoe ik dat wil gaan doen. Het moet alleen nog in de juiste volgorde worden gezet. Komt er aan!

**Cursussen**

Tegelijkertijd ben ik samen met mijn zakelijke vriendin [Indira Reynaert](http://crossmediaforum.web-log.nl/) weer druk bezig een mooie nieuwe cursus samen te stellen. Voor een opdrachtgever (mag ik die al noemen, Indira?) ontwikkelen we een cursus die verder gaat dan het reguliere cursusaanbod op het gebied van digitale en social media. Naast praktisch en theoretisch inzicht bieden we ook een kritische blik op het mediadebat en geven we cursisten de instrumenten om zelf afgewogen beslissingen te maken over nieuwe digitale ontwikkelingen en de (soms) hallelujah-verhalen om ons heen. In mei verwachten we hier meer over bekend te kunnen maken!

Natuurlijk eindigen we de Sunday Morning Teanotes met een muziekje! Als ik naar buiten kijk zie ik dat de lente eindelijk is aangebroken. Tijd voor een vrolijk deuntje, the [Long Beach Dub Allstars](http://www.youtube.com/watch?v=RSSVaW5fklc)!
