---
author: frankmeeuwsen
comments: true
date: 2013-05-05 21:48:09+00:00
layout: post
slug: lang-leve-het-digitaliseren-van-boeken
title: Lang leve het digitaliseren van boeken....
wordpress_id: 3381
---

Toon me je boekenkast en ik zeg wie je bent. Ik heb geen idee wie dat ooit heeft gezegd, zal vast een psycholoog zijn geweest. Of een schrijver van psychologische handboeken. Of een inbreker. Maar de uitspraak is wel treffend. Het gaat dan om de inhoud van de boekenkast. Welke boeken staan op de plank, dat zegt iets over je psyche, je interesses. Maar als ik zo naar onze eigen boekenkast kijk, dan vermoed ik dat je alleen al op de manier van inrichten een hoop kunt zeggen over de eigenaar van de boekenkast. Zonder naar de individuele titels te kijken.

Onze boekenkast is een ratjetoe aan stijlen, indeling en ligging van de boeken. En andere voorwerpen. Bij de boeken van Seth Godin en Cory Doctorow ligt een boek over “Alles van de hele wereld”. Mijn verzameling Suske en Wiske stripboeken is ingeklemd door de muur en boeken over trendwatching en businessmodelling. Alle tekeningen van Tess liggen in een map tussen fotoboeken en reisboeken. En niet te vergeten de groeiende verzameling bellenblaasbekers die om onverklaarbare reden bij boeken over moderne kunst en interieurinrichting staan. En wist je dat de afhaalmenu’s naast mijn jeugdexemplaar van Alleen op de Wereld liggen?

![scaled.IMG_2101](../images/uploadimages/scaled.IMG_2101.jpg)

Dat zegt toch genoeg over de psyche van uw schrijver?

En dan vind ik het gek dat mijn mapje “Ebooks” zo’n ontoegankelijke brei aan PDF’s en epubs is. Mijn Kindle vol met samples en halfgelezen boeken staat. Waar ik steeds weer twijfel bij welk boek ik nu weer het percentage wat op zal hogen.

Digitalisering van boeken. Ik vind het prachtig. Maar mijn lees- en opberggedrag verandert er toch niet echt door…
