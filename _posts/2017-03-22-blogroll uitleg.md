---
layout: post
title: Nog één keer over die blogroll
excerpt: Er lijken wat misverstanden te ontstaan. 
published: true
---

OK, ik leg het nog een keer uit. Hoe zit dat nu met die blogroll van me en de vraag die ik stelde. Misschien was ik te dubbelzinnig in mijn vraagstelling. Dat is prima mogelijk. Zo rol ik. Ik schreef in mijn [oorspronkelijke post](/Nederlandse-blogs)

> Maar waar zijn die door passie gedreven blogs die gewoon wat voortkabbelen. Linkjes posten die alle kanten op vliegen. Soms een nieuwtje, soms wat persoonlijk geneuzel. Niet teveel *format*, niet gedoe met contentkalenders enzo. Maar gewoon, een beetje van je af bloggen. 

En

>Minder eenheidsworst, meer verrassingen op het web. Een extra reden om los te breken van je tijdlijn-schermen en iets te lezen. En daar iets van te vinden. 

Maar ook
> Ik ga daar een compleet subjectief en bevooroordeeld lijstje van maken. De Echte Blogs van Nederland. De regels kun je in deze post tussen de regels lezen.

Dus volgens mij is het niet zo ingewikkeld. Ik merkte dat ik teveel in een bubbel zat met marketingblogs en gedoe over social media en complete formats en bloguitgeverijen. Daar wilde ik uit stappen. Daar wilde ik wat nieuws voor. En wat is makkelijker dan terug te vallen op wat je al kende? Dus daarom ben ik op zoek gegaan en daarom stelde ik die vraag.

Het is niet mijn bedoeling om een alomvattende, objectief bepaalde lijst van bepaalde blogs in Nederland te maken. No way. Die sokkel mag je me zo afduwen. Ik heb niet de pretentie dat ík bepaal wat wel en geen blog is. Dat is lekker aan iedereen om zelf te bepalen. 

Maar ik weet wel wat ik zelf leuk vind. En daar zoek ik naar. Dat ik die **De Echte Blogs van Nederland** noem...OK, misschien iets te veel pretentie. 

Dus...

De lijst die je [hier ziet](/blogroll) is een volledig subjectief samengestelde lijst van weblogs die ík leuk vind en die zijn gebaseerd op

* Geen gedoe met formats en contentkalenders
* Gewoon lekker van je af schrijven
* Schrijven. Niet vloggen, podcasten, snapchatten, instagrammen, musicallyen, nieuwsbrieven of telepathische uitzendstraten. Gewoon schrijven. 
* Bij voorkeur niet (te veel) over marketing, bloggen, formats, sponsoring, social media, online business of *Be The Best You You Can Be*-achtige posts. Ik heb genoeg aan één [Leo Babauta](http://zenhabits.net)
* O ja, Nederlandstalig. Niet dat ik zo patriots...patritoi..patrotis...vaderlandslievend ben, maar ik hou wel van creativiteit door beperking in mijn eigen lijstjes.
* Hier komt vast gaandeweg nog wel een regel bij. 

Ben je het niet eens met mijn lijst? Mooi. Dat betekent dat je een eigen smaak en mening hebt en dat is goed. Cultiveer dat en hou er aan vast. Maar overtuig mij niet van jouw gelijk of mijn ongelijk wat dit betreft. Dank je. Doei.