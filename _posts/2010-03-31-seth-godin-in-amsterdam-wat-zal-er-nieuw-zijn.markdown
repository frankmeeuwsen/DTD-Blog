---
author: frankmeeuwsen
comments: true
date: 2010-03-31 06:21:06+00:00
layout: post
slug: seth-godin-in-amsterdam-wat-zal-er-nieuw-zijn
title: Seth Godin in Amsterdam - Wat zal er nieuw zijn?
wordpress_id: 721
tags:
- seth godin
- spreekbeurt
---

[![](http://noahfleming.com/blog/wp-content/uploads/2009/12/linchpin.jpg)](http://noahfleming.com/blog/wp-content/uploads/2009/12/linchpin.jpg)Het is al weer vijf jaar geleden dat ik Seth Godin voor het laatst zag spreken in Nederland. Ik las zojuist [mijn review](http://www.frank-ly.nl/seth-godin-in-amsterdam) uit 2005 nog eens door en het is opmerkelijk hoeveel van zijn take-aways bij mij zijn blijven hangen. Ik gebruik ze nog regelmatig in gesprekken, adviezen en lesmateriaal. Over een uur staat deze opmerkelijke marketeer weer op het podium in de Westergasfabriek om, ik neem aan, zijn [nieuwe boek Linchpin](http://www.amazon.com/gp/product/1591843162?ie=UTF8&tag=punkeycom-20&linkCode=as2&camp=1789&creative=390957&creativeASIN=1591843162) visueel en theatraal te ondersteunen. Niet dat het nodig is, want het boek is al een bestseller voor het in de winkel lag, mede door de uitgekiende marketingstrategie.

Vijf jaar geleden was de wereld nog wel wat anders. Blogs begonnen net op te komen in het vakgebied en iets als microblogs en realtime updates bestonden nog niet. Dus het was toen ook nog niet zo gek dat een groot deel van de zaal het verhaal van Godin nog niet kende. Ik verwacht dat het nu niet anders zal zijn, maar ik weet zeker dat zijn bulletpoint-sized oneliners in een sneltreinvaart over Twitter zullen gaan. Ik verwacht ook dat de marketingblogs met camera's klaar zullen staan om Seth voor en na zijn spreekbeurt het hemd van het lijf te vragen. Waarom onderneem ik dan toch de reis naar Amsterdam voor zijn presentatie? Om er even bij te zijn. Om deel uit te maken van de ervaring. Om als eerste die spitsvondigheden te horen, wetende dat het 140 toetsaanslagen later ook wereldwijd bekend is. Om in dat uurtje even de volle aandacht te kunnen geven aan verhalen die over vijf jaar hopelijk ook nog relevant zijn.

Dus ik moet me haasten, op naar de Westergasfabriek!
