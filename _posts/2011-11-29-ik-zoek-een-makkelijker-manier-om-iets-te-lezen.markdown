---
author: frankmeeuwsen
comments: true
date: 2011-11-29 21:26:21+00:00
layout: post
slug: ik-zoek-een-makkelijker-manier-om-iets-te-lezen
title: Ik zoek een makkelijker manier om iets te lezen
wordpress_id: 1849
tags:
- app
- curatie
- lezen
---

Het is niet voor de gemiddelde internetter een probleem, maar ik blijf er tegen aan lopen. Teveel bronnen, teveel informatie, teveel dubbele informatie en te vaak net te weinig tijd om de meest relevante berichten van een dag of paar dagen tot me te nemen. Inderdaad, een hoop "te"'s waarvan men altijd zegt: Als er "te" voor staat is het niet goed. Dat klopt, maar dat wil niet zeggen dat het een probleem is waar ik overheen moet stappen. Ik hou er van om nieuwe kennis op te doen, nieuwe ontwikkelingen te lezen, te zien wat er aan de horizon gebeurt en daar weer zelf over te vertellen. Dat betekent dat ik een hoop mensen op Twitter volg in diverse lijsten, sites lees, nieuwe apps probeer, nieuwsbrieven lees, en ga zo maar door. ![](../images/uploadimages/photocase2gnpy8cr52923721-e1322601609466-300x150.jpg)

Waar ik steeds tegenaan loop is het gebruik van teveel bronnen om relevante berichten te vinden. Zo maak ik nu gebruik van



	
  * Google Reader met wat specifieke bronnen

	
  * Zite op iPad gekoppeld aan Twitter en Google Reader

	
  * [Summify](http://summify.com/) met een dagelijkse update van het belangrijkste nieuws via Twitter

	
  * [Smart Briefs](http://www.smartbrief.com/index.jsp) newsletter

	
  * Hootsuite met diverse lijsten van specifieke twitteraars

	
  * Scoop.it abonnementen van een aantal gebruikers

	
  * Abonnementen op een aantal Posterous blogs


En nog een hoop losse diensten die ik de ene keer vaker dan de andere gebruik.

Waar het mis gaat is dat ik elke dag een tsunami aan informatie over me heen krijg die enorm veel tijd kost om door te nemen. Nu heb ik me daar al lang overheen gezet, maar vanmiddag zat ik te denken of er een app of service is die mij elke dag een lijst van 10 artikelen aanbiedt die ik in een half uur kan lezen en die me inspireren. Of een lijst van 20 artikelen die ik in 60 minuten kan lezen en die me up to date brengen met wat achtergronden in het nieuws. Of een lijst van 50 artikelen waarvan ik de headlines kan scannen om te zien wat het nieuws van de afgelopen 3 dagen is. Je snapt waar de configuratie kan zitten: In tijd beschikbaar, een maximum hoeveelheid artikelen en soort inhoud. Zite begint in de buurt te komen, maar biedt nog net teveel artikelen, Smart Briefs komen in de buurt, maar zijn erg gefocussed op een specifiek thema.

Het uitdagende zit hem volgens mij in de soort inhoud. Inspiratie, inzicht, achtergrond, verdieping. Zo kun je een aantal thema's definiëren volgens mij. Bij voorkeur maakt de app gebruik van bronnen die ik al heb, zie de lijst boven. Maar dan zonder dat ik deze lijsten constant hoef te zien. Zelflerend en aanvullend dus.

Bestaat zo'n app? Of zou dit de richting zijn waar Übernewshunter Marshall Kirkpatrick mee bezig is met [Plexus Engine](http://marshallk.com/nextstep)? Of is dit wat [Brainsley](http://brainsley.com/) uiteindelijk gaat worden?  Hoe dan ook, ik hou me aanbevolen voor tips en inzichten!

(Foto: [micjan / photocase.com](http://www.photocase.com/micjan))
