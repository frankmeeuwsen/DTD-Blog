---
author: frankmeeuwsen
comments: true
date: 2013-04-16 19:54:24+00:00
layout: post
slug: 27-typen-blogpost
title: 27 typen blogposts
wordpress_id: 3283
series:
- selfpublishing
tags:
- bloggen
---

Het is makkelijk om elke dag hetzelfde te doen op je blog. Tegelijkertijd kan het heel lastig zijn om weer eens iets nieuws te verzinnen. Als blogger kun je elke dag iets nieuws bedenken om je publiek te verrassen en mee te nemen in je verhaal. Dan is het wel zo handig als je een overzicht hebt wat je zou kúnnen doen.

De onderstaande lijst is verre van uitputtend en uitsluitend. Dat is tegelijk het mooie. Niets moet, alles kan. Doe je voordeel met deze lijst en vul hem natuurlijk gerust aan in de reacties.



	
  1. **Een how-to** - Een van de meest populaire vormen omdat het tijdloos is en omdat het van waarde voor de lezer kan zijn.

	
  2. **Een infographic** - Het kan wat werk kosten om een infographic te (laten) maken maar het kan veel opleveren in tweets, likes en deelbaarheid.

	
  3. **Een interview** - Ondervraag een expert, een beroemdheid, je lezers, bedrijven, andere bloggers. Je kunt er altijd iets nieuws uit halen. De vorm van het interview kan weer alle kanten op gaan. Vraag-antwoord in tekst, een Skypesessie of een fraaie video.

	
  4. **Tweegesprek** - Net iets anders dan een interview. Hier ga je met een ander in gesprek over een specifiek onderwerp. De beste vorm om dit te doen is video, maar denk aan de lengte van de video.

	
  5. **Rondvraag** - Dit is iets wat ik zelf deed eind vorig jaar met de serie [Welke trends volg je niet in 2013](http://incredibleadventure.nl/series/trendontvolg2013/). Stuur de vragenlijst rond en verzamel de antwoorden.

	
  6. **Fotoserie** - Foto’s maken voelt als een hoge leercurve, maar door gebruik te maken van de mogelijkheden in bijvoorbeeld [Hipstamatic](/hipstamatic/) of Snapseed kun je er toch wel een eigen draai aan geven. Een fotoserie kan mooi werken als je over buitenonderwerpen schrijft

	
  7. **Cartoon** - Humor is een lastig gebied. Soms kan een grap totaal niet aanslaan. Maar het kan geen kwaad om het eens te [proberen](/waarom-zou-ik-altijd-in-tekst-bloggen/). Geen tekentalent? Kijk naar [xkcd](http://xkcd.com/), niet bepaald hoogdravende artistieke schoonheid, maar wel effectief!

	
  8. **Dagboek** - Maak het private publiek. Of maak de vorm publiek. Zoals mijn [brief aan Tess](/lieve-tess-een-brief-aan-mijn-dochter/). Maak iets wat privé is op een integere wijze publiek en vertel er een verhaal mee.

	
  9. **Je dag van uur tot uur** - Zorg dat je een spreadsheet of notitieblok bij de hand hebt en probeer je dag van uur tot uur te beschrijven. Soms saai maar wie weet [welke interessante inzichten](/zon-dag-als-vandaag/) er uit komen.

	
  10. ****Lijstjes** - De klassieker. [Lijstjes](/9-woothemes-plugins-webshop-ebook/) [werken](/4-tips-om-je-blog-als-proefballon-te-gebruiken/) [altijd](/6-boeken-over-streetart/) op een blog. Het bewijs bekijk je nu ;-)**

	
  11. **Research** - Een stappenplan hoe jij je research doet. Hoe onderzoek je je onderwerpen, welke zoekmachines gebruik je of hoe doe je je marktonderzoek

	
  12. **Linkpost** - Mijn [Incredible Leesmap](/weekendleesvoer/) geeft je elk weekend wat leesvoer aan de hand van artikelen die ik zelf die week tegenkwam. Een linkpost kan de lezer meenemen in een nieuw onderwerp of verdiepen in een bestaand onderwerp. Hou het simpel, gebruik bullets en maak het niet té gek met het aantal links per post.

	
  13. **Gastbloggers over hun expertise** - Vorige week nodigde ik [een vijftal gastbloggers](/de-kracht-van-gastoptredens-op-je-platform/) uit zoals ik eerder al mijn [Incredible](/incredible-gasten-hoe-kom-je-tot-een-menselijke-stem-in-je-blog/) [Gasten](/incredible-gasten-snob-2000-toevallig-tegen-iets-moois-aanlopen/) had. Gastbloggers geven een extra perspectief op je eigen onderwerpen.

	
  14. **Nieuws** - Proberen het [nieuws](/van-alles-is-een-verhaal-te-maken-zelfs-een-wasserette/) bij te houden op een blog is mogelijk maar afhankelijk van je niche en onderwerpkeuze lastig om alleen vol te houden. Nieuws gaat snel en heeft een korte levensduur. Maar een verzameling nieuws over een periode van tijd kan je wel weer nieuwe onderwerpen geven.

	
  15. **Definities** - Leg een belangrijke term in je werkveld uit aan de hand van definities en voorbeelden. Een typisch voorbeeld van Tijdloze Artikelen.

	
  16. **Probleem en oplossing** - Leg een probleem voor wat je had in je werk of bij een opdrachtgever en leg uit hoe je tot een oplossing bent gekomen. Hoe heb je het aangepakt, welke stappen heb je gezet en wat heb je geleerd. Serie-materiaal. Goed met gastbloggers te doen.

	
  17. **Vergelijkingen** - Leg A naast B en trek je conclusies. A en B kunnen allerlei onderwerpen zijn. Speel met de vormgeving, maak de vergelijking bijvoorbeeld in [twee kolommen](/hoe-kun-je-makkelijk-online-boeken-verkopen-zo-makkelijk/).

	
  18. **Satire** - Net als een cartoon lastig en vereist een scherpe pen. De Speld zijn koningen in dit format.

	
  19. **Frequently Asked Questions** - [Mijn blogpost voor studenten](/7-vragen-die-elke-student-stelt-over-social-media-en-de-antwoorden/) die afstuderen/projecten doen/scriptie schrijven/huiswerk hebben* over social media kent zijn ups en downs. Maar hij wordt gelezen en gedeeld weet ik. Handig, dan hoef ik niet steeds dezelfde vragen te beantwoorden (*:doorhalen wat niet van toepassing is)

	
  20. **Reviews** - Alles is te reviewen, dat bewijst [Recensiekoning.nl](http://www.recensiekoning.nl/) elke dag. Jij kunt net zo goed reviewen. Een nieuw boek, een film, je werk of een nieuwe app. Kies een format (wat is het, wat doet het, waarom is het belangrijk) en je kunt los gaan.

	
  21. **Checklists** - Kies een onderwerp met een stappenplan. Leg het stap voor stap uit en maak naast elke stap een open vierkantje. Biedt de post in PDF formaat aan en voila, een herbruikbare en deelbare checklist.

	
  22. **Een poll** - Ik vind deze lijst a) te gek b) te makkelijk scoren c) te incompleet d) anders namelijk…

	
  23. **Podcasts** - Een vak apart. Podcasts kunnen je net zo meenemen in een goed verhaal als een goed boek. Ik vind podcasts iets anders dan een [audioblog](/incredible-soundbyte-1-indie-publishers/). Audioblogs kun je snel maken, podcasts vereisen regelmaat, structuur en kwaliteit om succesvol te zijn.

	
  24. **Screencasts** - Zoals de review of het stappenplan, maar dan [met video](/hoe-ik-mijn-wekelijkse-leesmap-maak/). Laat een specifieke functionaliteit zien in een softwarepakket, ga voor een whiteboard staan en leg moeilijke materie uit. Het vergt voorbereiding, maar kan een tijdloze post opleveren.

	
  25. **Best of posts** - December en elk kwartaal zijn prima momenten om de Best Of’s van de voorgaande periode te delen. Of kies [de beste posts](/de-vijf-van-januari/) in een deelonderwerp op je blog. Prima vorm voor de vakantieperiode als je zelf aan het strand ligt.

	
  26. **Give aways** - Als je de connecties hebt om iets weg te geven bij je publiek, doe het. Maak er een wedstrijd van, krijg inzendingen via email of een ander kanaal en kies je winnaar. Zo hebben we op Lifehacking geregeld [de Weggeef Woensdag](http://lifehacking.nl/tag/weggeef-woensdag/).

	
  27. **Vraag het de experts** - Kies degene uit je werkveld met de meeste kennis en [geef hem of haar het podium](/twee-sociale-aspecten-van-online-delen/). Laat je lezers vragen insturen en beantwoord ze op je blog. Of in een live Google+ hangout of Skypesessie. Of [leer van rockdocumentaires](/wat-kunnen-social-media-experts-leren-van-rockmuzikanten/).


Je kunt nog genoeg vormen en mogelijkheden aan deze lijst toevoegen. Wees welkom in de reacties! Wat is jouw favoriet, waar heb je ervaring mee of welke extra tip kun je nog geven? Laat maar horen!
