---
author: frankmeeuwsen
comments: true
date: 2010-02-28 09:34:58+00:00
layout: post
slug: sunday-morning-teanotes-9
title: 'Sunday Morning Teanotes #9'
wordpress_id: 634
tags:
- SMTN
---

[![](../images/uploadimages/3327478926_88a2bf522a_b-150x150.jpg)](../images/uploadimages/3327478926_88a2bf522a_b.jpg)Strak uit de binnenbocht zijn hier de nieuwe Teanotes. De zondagochtend is in de Meeuwsen Mansion een echt luie ochtend. Tijd om even rustig wakker te worden en de week die was de revue te laten passeren. Tegelijkertijd kunnen we ook wat vooruit kijken naar de week die komt. De afgelopen week was eigenlijk bedoeld als vakantieweekje met de dames, maar dat pakte iets anders uit. Toch nog wat werk te doen en wat lopende zaken verder afhandelen. Ach ja... het leven van een freelancer...

<!-- more -->

De week begon al weer goed met [een verzoek](http://incredibleadventure.nl/2010/02/publicatie-tijdelijk-niet-zichtbaar/) van Lexis Nexis om mijn artikel over weblogs in kranten te verwijderen. Ik zou oneigenlijk gebruik hebben gemaakt van de licentie die Lexis Nexis met de Hogeschool Utrecht heeft. Ik ben daar leraar en volgens de licentie mag ik de informatie uit die database niet commercieel inzetten. Volgens Lexis Nexis zou ik dat wel doen door op dit blog er over te publiceren. Een storm in een glas water uiteindelijk. Het artikel is niet meer direct op deze weblog te vinden en ik heb eens wat vragen uitgezet over het wel en niet publiceren van data uit Lexis Nexis. Ik kan me voorstellen dat Lexis Nexis niet wil dat ik complete artikelen publiceer. Maar het plaatsen van een tabel met het aantal keer dat een woord in een krant wordt genoemd, dat kan toch niet zo'n probleem zijn?

Een populair onderwerp deze week op deze blog was [mijn besluit om te stoppen](http://incredibleadventure.nl/2010/02/kunnen-we-zonder-google/) met een aantal Google diensten. De reacties op Twitter en bij de blogpost zijn leuk om te lezen, maar ik zie ook dat er wat onduidelijkheid is. Ik heb met name problemen met de wijze waarop Google eenzijdig besluit om diensten aan elkaar te knopen zonder daar eerst toestemming voor te vragen of die beslissing in elk geval bij de gebruiker te leggen. Nu snap ik dat Google met het aanbieden van hun gratis diensten ook wel wat in de melk te brokkelen hebben. Maar het aanbieden van een gratis dienst vrijwaart je nog niet om eenzijdig allerlei beslissingen te nemen over de data die je gebruikers delen via je dienst. Vandaar mijn besluit om over te gaan stappen. Ik zal mijn Gmail adres minder intensief gaan gebruiken en voor Google Reader heb ik een [zeer interessant alternatief](http://doenietzomoeilijk.nl/archief/operatie-“exit-walled-gardens”-google-reader/) gekregen wat ik op mijn eigen server kan installeren.Ben ik nu anti-Google? Nee hoor, maar ik kies er voor om minder intensief gebruik te maken van hun producten.

Deze week was ook de week van de onregelmatige blogposts. In januari ging het nog goed met netjes elke dag een blogpost. Maar februari werd al lastiger. Ik merk dat ik nog steeds niet een echte dagroutine heb voor bepaalde werkzaamheden. Dat kan gaan van schrijven tot email nakijken en opruimen tot het bijhouden van mijn eigen administratie. Hoog tijd om daar eens aan te gaan werken en dat weer als routine op vaste momenten van de dag te krijgen.

Tenslotte heb ik afgelopen week weer een interessante brainstorm gehad met [Indira](http://crossmediaforum.web-log.nl/) over onze gezamenlijke zakelijke plannen voor de toekomst. We zijn allebei in dezelfde richting aan het denken over het werk wat we willen doen, dus waarom niet gaan samenwerken? We richten onze blik steeds intensiever op toegepast onderzoek binnen nieuwe media en internetcultuur en de inzet van toekomstscenario's in digitale media. Hoe we dat nu exact gaan doen, daar werken we nog aan. Maar het is weer een boeiende tijd!

De muziek van vandaag is niet zo moeilijk. De Nederlandse artiest Waylon speelde deze week bij DWDD een prachtige cover van het nummer "For the Good Times" van Johnny Cash. Het leek of de tijd even stilstond die anderhalve minuut. Prachtige muziek. [Luister en geniet](http://www.youtube.com/watch?v=Sp3UMVtFQhc).
