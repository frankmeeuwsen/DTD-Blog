---
author: frankmeeuwsen
comments: true
date: 2013-06-17 19:52:43+00:00
layout: post
slug: de-geheime-online-netwerken-van-social-influencers-2
title: De geheime online netwerken van social influencers
wordpress_id: 3533
---

Met social media is een nieuw ecosysteem ontstaan voor marketeers om publiek te vinden, aan te spreken en over te halen om iets te vinden van hun product of dienst. De tijden van het roepen via megafoons is voorbij en meer en meer marketeers zien dat in. Het nieuwe toverwoord lijkt de "online influencer", de persoon die past bij het product of de dienst én een relevante groep volgers online heeft.
Het doel van de campagne via influencer is het krijgen van ambassadeurschap, nieuwe fans en er voor te zorgen dat de influencers op hun eigen kanalen gaan praten over de dienst of product.





Een voordeel voor de adverteerder is dat hij deze conversaties vaak online kan volgen. Niet alleen publiekelijk via hashtags, maar met speciale monitoringsoftware als [Costoo](http://www.coosto.nl) of [Buzzcapture](http://www.buzzcapture.com/nl/) is het mogelijk om op grotere schaal de conversatie te monitoren. Zo kun je in diverse fora, blogs en nieuwssites volgen wat er rondom je dienst gebeurt. 





Het privé netwerk [Path](http://incredibleadventure.nl/2013/01/is-path-nog-steeds-mijn-twitter/) groeit in populariteit. Steeds meer aanmeldingen en steeds meer activiteit. Path staat er niet alleen in. Er zijn meer kleinere en meer privé netwerken in opkomst waar de échte conversaties plaatsvinden. Ik spreek uit ervaring: Op Path zie ik andere gesprekken dan op Twitter of Facebook. Echter, authentieker en eerlijker. Nogal een paradox als je nagaat dat menig spreker op social media marketing events spreekt over de authentieke mens op sociale netwerken. Ik denk dat die tijd wel voorbij is en dat menig Twitteraar goed nadenkt voor hij over merken praat. Want het wordt gemonitord. Er wordt iets van gevonden door anderen dan je directe netwerk. 





Ik vraag me af wat het effect is van meer privé sociale netwerken, waar je expliciet op uitnodiging toegang krijgt tot elkaars netwerk. Waar de monitoring-software niet bij kan. Waar een marketeer niet altijd welkom is. Waar de online influencers een ander verhaal kúnnen vertellen als ze dat willen.
