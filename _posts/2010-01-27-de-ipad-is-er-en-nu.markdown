---
author: frankmeeuwsen
comments: true
date: 2010-01-27 21:46:42+00:00
layout: post
slug: de-ipad-is-er-en-nu
title: De iPad is er...en nu?
wordpress_id: 470
tags:
- apple
- ipad
- theeblaadjes lezen
- voorspelling
---

![](../images/uploadimages/home_screen_20100127-300x296.jpg)De afgelopen uren heeft gadgetminnend Nederland zich online een breuk zitten F5-en en twitteren voor het nieuws rondom de tabletcomputer van Apple. En daar was hij dan: de iPad. Een enorme iPhone is het, met dezelfde intuit√Øeve interface en veel crossovermogelijkheden zoals een ingebouwde appstore en de mogelijkheid om je iPhone apps ook op de iPad te gebruiken.Lees [hier alle specificaties](http://www.appletablet.nl/153/apple-ipad-alles-wat-je-over-de-apple-tablet-zou-moeten-weten/) van de iPad

Steve Jobs gebruikte de term "The Internet in your hands" en ook in [de demovideo](http://www.apple.com/ipad/) komt die term terug. Waar veel analysten, techbloggers en wijsneuzen zich nu [vooral het hoofd](http://www.readwriteweb.com/archives/could_no_camera_be_an_ipad_killer.php) over breken is: Waarom ondersteunt de iPad geen Flash, zit er geen camera in en waarom is er geen multitasking? Valide vragen waar ik ook geen antwoord op heb maar ik kan wel wat koffiedrab lezen en in de theeblaadjes kijken om daar een mening uit te distilleren.

<!-- more -->

Het ontbreken van Flash is denk ik een kwestie van tijd. Adobe en Apple zijn vanuit de grafische hoek toch al langer dikke maatjes en ik heb zo'n idee dat Apple echt wel Flash ondersteuning wil. Maar de ontwikkelingen op het web gaan de laatste tijd erg snel met de komst van HTML5 waarbij het de vraag is of Flash nog een valide onderliggende technologie blijft de komende jaren.

De camera en multitasking? Ik heb zo'n vaag vermoeden dat Apple met de iPad op een hele andere doelgroep richt dan de techbloggers, realtime webnomaden en trendwatchers. Ze richten zich met de iPad op de reguliere doorsnee familie. De familie die nu een goedkope netbook, PC of laptop kopen voor wat internetbrowsen, email versturen en foto's kijken. Kinderen die voornamelijk op Facebook zitten en niet constant foto's online zetten de seconde nadat ze gemaakt zijn, maar daar eerst een keuze in maken en ze dan pas online zetten. Wat met de iPhone applicatie dus prima kan. We kunnen wel roepen dat we in een Realtime World leven maar ga eens buiten kijken en je afvragen of rondvragen hoeveel mensen daadwerkelijk aan het Realtime Internetten zijn. Dat valt allemaal nog best wel mee. Natuurlijk gaan de lijntjes in alle grafieken wel naar rechtsboven, maar in absolute zin is het allemaal nog redelijk conservatief. Er zijn nog steeds honderdduizenden, zo niet miljoenen gezinnen voor wie Internet niet een dagelijks onderdeel van het leven is. Voor die groep is het niet nodig om te videobellen, ook niet via Skype. Omdat ze het nog niet gebruiken. Voor die gezinnen is het meer dan voldoende om wat email te sturen, even foto's te kijken, dochterlief mee te helpen met de presentatie voor haar spreekbeurt en daarna de iPad weer uit te zetten en iets anders te gaan doen.

![](../images/uploadimages/ipad-apple-300x192.jpg)

Een ander pad wat ik probeer te volgen in die gedachtengang is de afweging prijs/functionaliteit. De prijs voor deze tablet is erg concurrerend en de (Amerikaanse) dataplannen zijn ook prima. Maar met zo'n lage prijs zul je toch ook ergens op moeten bezuinigen. Ik kan me zo voorstellen dat er op het gebied van processorgebruik en de hardware voor camera en lens een keuze is gemaakt om die te laten vallen zodat het totaalproduct ook financieel aantrekkelijker wordt voor een grotere groep mensen. Die wellicht ook weer in verhouding minder gebruik zullen maken van die functionaliteiten, dus het gemis is te overzien.

Nogmaals, ik ben geen technologie-analist, ben niet thuis van de laatste ontwikkelingen op het gebied van hardware en mijn statistische kennis van internetgebruik is ook wat verwaterd. Maar het kan geen kwaad om zo nu en dan eens de [wolven te laten huilen](http://i.gizmodo.com/5458382/8-things-that-suck-about-the-ipad) en je eigen mening te vormen. Toch? En ja, ik weet dat er gigantische gaten in dit verhaal zijn te schieten dus doe dat ook gerust! Samen komen we er vast uit! :-)
