---
author: frankmeeuwsen
comments: true
date: 2013-03-14 21:36:53+00:00
layout: post
slug: mijn-gedachten-over-google-reader
title: Mijn gedachten over Google Reader
wordpress_id: 3115
tags:
- google reader
---

Het bericht van de dag in de technologie industrie is Google die stopt met Google Reader. Ik ga hier niet alle nieuwsberichten de revue laten passeren, kijk in [het Lifehacking artikel van vanmiddag](http://lifehacking.nl/algemeen/google-reader-alternatief/) voor meer links en achtergronden. Een leuk weetje: Dit artikel is in de loop van de ochtend samengesteld door een aantal auteurs. De coördinatie gebeurde in onze besloten Google+ auteurscommunity en het artikel is in Google Doc geschreven. Tijdens een treinreis en na een vergadering kon ik direct de status van het artikel zien en meewerken waar nodig. De kracht van online samenwerken, plaats- en tijdonafhankelijk en met wifi in de trein altijd je spullen bij je.


## Wat losse gedachten


De komst van Google Reader in 2005 marginaliseerde de markt van desktop RSS readers. Vrijwel alle diensten stapten over op synchronisatie via de Google Reader API. Een van mijn favoriete iPad apps, Mr Reader, maakt exclusief gebruik van synchronisatie via Google Reader.
Voor mij is Reader al lang niet meer een nieuwslezer. Het is een centrale plaats voor mijn RSS-abonnementen. Ik lees alles via andere apps dan via de Google Reader site. Mijn zoektocht gaat daarom niet naar een nieuwe app, maar naar een nieuwe boekenkast voor mijn abonnementen.

Het is het goede recht van Google om te stoppen met de dienst. Het is een gratis dienst en het is nooit een geheim geweest dat het Google Reader een aparte status binnen het bedrijf heeft. Elk moment kon het worden opgeheven. De online emoties dat het schandalig is om over vier maanden te stoppen met een gratis dienst onderschrijf ik niet. Een petitie om Google Reader te houden is nonsens. Laat het stoppen en maak ruimte voor nieuwe initiatieven.

Google Reader als open source dienst aanbieden is niet te doen. De Google Crawler zorgt er bijvoorbeeld voor dat de dienst op basis van je leesgedrag razendsnel aanbevelingen kan doen voor andere sites. De software is zó geïntegreerd in de _core_ business van Google, ze kunnen het onmogelijk open source aanbieden. Om nog maar te zwijgen over de infrastructuur die nodig is om miljoenen _feeds_ en _items_ te verwerken.

Dave Winer had een paar aardige tweets. In de Google strategie gaat alles op volle koers richting Google+. Als ze op 1 juli Reader sluiten, kun je verwachten dat er een alternatief via Google+ moet zijn. Misschien is die er al wel. En is die beschikbaar vóór 1 juli. Om Google+ weer verder te promoten.

Want zoals [ik gisteren al schreef](http://incredibleadventure.nl/2013/03/google-author-rank-en-authorship-markup/), Google en Google+ worden belangrijk voor _schrijvers_. Waarom zouden ze dan geen nieuwe dienst aanbieden voor _lezers_?

Het huidige leesvoer wat de moeite waard is:



	
  * [Marco.org - Google Reader shutting down July 1](http://www.marco.org/2013/03/13/google-reader-sunset)

	
  * [Marco.org - Baby steps toward replacing Google Reader](http://www.marco.org/2013/03/14/baby-steps-replacing-google-reader)

	
  * [GigaOm - Google Reader lived on borrowed time: creator Chris Wetherell reflects](http://gigaom.com/2013/03/13/chris-wetherll-google-reader/)

	
  * [Top 5 Google Reader Alternatives that work with Buffer](http://blog.bufferapp.com/top-5-google-reader-alternatives-that-work-with-buffer)

	
  * [Fire! (over alternatief Fever)](http://shauninman.com/archive/2013/03/14/fire)

	
  * [Why Google Reader Is Like an Open Bar (and That's Not a Good Thing)](https://plus.google.com/u/0/115630079405940076652/posts/2SKAtawA7Co)



