---
author: frankmeeuwsen
comments: true
date: 2010-11-24 15:56:30+00:00
layout: post
slug: de-5-bloggers-van-het-decennium
title: De 5 Bloggers van het Decennium
wordpress_id: 1240
tags:
- bloghelden
- dutch bloggies
---

![](../images/uploadimages/dblogo-e1290614160104.png)

Vandaag is definitief de stekker getrokken uit de organisatie van de [Dutch Bloggies](http://www.dutchbloggies.nl). Eerlijk gezegd voelde ik het al een tijdje aankomen dat de jaarlijkse blogprijs dit jaar geen nieuwe editie zou zien. Te lang bleef het stil vanuit de organisatie en traditiegetrouw waren de eerste berichten voor een nieuwe editie nu wel de digitale ether ingeslingerd. Waarna de geijkte blogs als Retecool, Sargasso, De Jaap etc weer hun afkeer zouden laten blijken van deze, [ik quote](http://webwereld.nl/column/64499/de-verkrachting-van-de-dutch-bloggies--column-.html):


"wanvertoning van doorgaans D66-stemmende zichzelf tot blogkenners verheven hebbende types met tentakels die vuistdiep in de marketing- en communicatie (marcom heet dat, spreek uit "marrrrrrrrjcom") wereld zitten."


Prima. Aan alles moet een keer een eind komen, zo ook aan de Dutch Bloggies. Maar wat me dan zo tegenvalt is de tendentieuze titel van het artikel op Emerce: "[Dutch Bloggies verklaart bloggen dood en stopt](http://www.emerce.nl/nieuws.jsp?id=3087975)". In de reacties bij het artikel wordt al snel duidelijk dat niemand bij de Bloggies vindt dat bloggen dood is. Sterker nog, het is _here to stay_. Ik vermoed dat bloggen zelfs aan een tweede jeugd begint, als ik de gretigheid en enthousiasme zie bij studenten [gisteren in de PR Studentenchat](http://incredibleadventure.nl/2010/11/mentaliteit-en-middel/). Het principe van bloggen, het uitdragen van je eigen mening zonder tussenkomst van een derde partij als redactie en zonder de noodzaak van studio, drukpers of uitzendstraat, dat gaat niet meer weg. Het evolueert naar andere mediatypen als Twitter, Flickr en Youtube. Het krijgt steun van sociale netwerken als Facebook en Hyves waar het delen van kennis, informatie en inspiratie een normale bezigheid is. De kop van Emerce die gretig wordt geretweet gaat zo een eigen leven leiden en dat is zonde. Dat verdient de organisatie niet.

En nu? Geen Dutch Bloggies meer? Ik heb eerlijk gezegd geen idee. Het staat iedereen vrij om een alternatief te organiseren. Geen Stijl riep al jaren dat ze wel eens zouden laten zien hoe je zoiets organiseert, Sargasso en Retecool hebben met hun Salon Bloggies een poging gewaagd en Marco Raaphorst denkt na over een doorstart. In januari zal de Dutch Bloggies zichzelf te grave dragen tijdens een nieuwjaarsborrel waar eveneens de Blogger van de Decennium wordt uitgeroepen. Wie dat zal zijn? Als ik een voorzetje mag doen uit de losse pols voor de organisatie. Op volgorde van hoe het zo toevallig uitkomt:



	
  1. **_Wim de Bie_** - Met [zijn Bieslog](http://bieslog.vpro.nl/programma/bieslog/index.jsp) ontdekte hij dat het medium internet en weblogs specifiek een veel rijker repertoire kon opbouwen dan hij op TV kon.

	
  2. **_Sargasso_** - Jarenlange [kwaliteit](http://www.sargasso.nl) en diepgaande series over onder andere de Europese Grondwet

	
  3. **_Verbal Jam_** - Ondanks dat ik Arnoud niet dagelijks volg is zijn [Verbal Jam](verbaljam.nl?phpMyAdmin=e7c4ed92b25t4017d32d) al wel sinds 2001 een vaste pijler in de Nederlandse blogosfeer.

	
  4. **_Martine de Jong_** - Met haar [10e.nl](http://10e.nl/) al sinds jaar en dag aan het bloggen en nu met [Recensiekoning](recensiekoning.nl?phpMyAdmin=e7c4ed92b25t4017d32d) een enorme hit.

	
  5. **_Tonie van Ringelenstein_** - De [oervader](http://www.tonie.net/archief/) van het journalistieke bloggen. Door velen als inspiratie gezien om zelf te gaan bloggen


Ik ben blij dat ik 8 jaar deel heb mogen uitmaken van de Dutch Bloggies. Aan al het goede moet een keer een einde komen. Ton, Roswitha, Jeroen (maar ook Remco, David, Ramon, Helie, Michiel, Peter en alle anderen in de afgelopen jaren!) dank voor dit evenement en tot de borrel in januari!

En wil je weten hoe die 10 jaar bloggen in Nederland er verder uitzagen? Dan is er altijd nog [het boek Bloghelden](http://www.managementboek.nl/boek/9789022996997/bloghelden_frank_meeuwsen?affiliate=1703)! :-)
