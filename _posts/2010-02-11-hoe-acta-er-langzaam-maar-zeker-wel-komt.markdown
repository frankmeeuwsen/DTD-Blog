---
author: frankmeeuwsen
comments: true
date: 2010-02-11 20:51:25+00:00
layout: post
slug: hoe-acta-er-langzaam-maar-zeker-wel-komt
title: Hoe ACTA er langzaam maar zeker wel komt?
wordpress_id: 566
tags:
- acta
- downloaden
- europa
- piraterij
---

[![](../images/uploadimages/rocko-internet-piracy-300x280.jpg)](../images/uploadimages/rocko-internet-piracy.jpg)Juist....dat was even lekker wakker worden vanochtend met Webwereld op de iPhone. Ik heb helaas de rest van de dag weinig tijd (en zin) gehad om echt even wat te tikken, maar het moet me toch van het hart dat dit soort berichten op Webwereld me echt wel zorgen baren: "[Nederlands parlement buitenspel bij ACTA](http://webwereld.nl/nieuws/65112/nederlands-parlement-buitenspel-bij-acta.html)". Over ACTA heb ik nog niet zo heel veel geschreven, ACTA staat voor Anti-Counterfeiting Trade Agreement en moet piraterij op intellectueel eigendom stoppen. Een nobel streven. Piraterij op gebied van MP3-spelers, kleding en nep-Louis Vuittons tassen die uit AziÃ« op de markt komen, ik kan me voorstellen dat daar iets aan gedaan wordt. Maar het gaat dus verder. Veel verder. Als dit verdrag er komt, betekent het een totale controle op internetverkeer via de providers, controle van je computer bij de grens en uitsluitsel van internetverkeer bij herhaaldelijk illegaal gebruik (zoals het downloaden van afleveringen Lost). Een zorgelijke ontwikkeling.Lees er meer over bij de [Electronic Frontier Foundation](http://www.eff.org/issues/acta).

Natuurlijk is het makkelijk om te zeggen: Je mag niet downloaden, dat is foei! Maar het gaat verder. Dit verdrag belemmert ook innovatie die _mogelijk_ illegaal gedrag in de hand werken. Ook als jij een filesharing programma gebruikt om als professional grote grafische bestanden uitwisselt met een opdrachtgever, dan ben je strafbaar. Volgende week [stemt het Franse parlement](http://www.pcworld.com/article/189115/french_lawmakers_to_vote_on_net_filtering_next_tuesday.html) al over een wet om het internetverkeer te filteren op specifieke domeinen. Dit om zaken als kinderporno tegen te gaan. Daar kun je moeilijk tegen zijn, maar als tegenstanders van de wet met argumenten komen dat een filtermechanisme niet werkt, waarom wordt daar niet naar geluisterd?

Terug naar Nederland. Het artikel bij Webwereld laat duidelijk zien dat de huidige parlementsleden geen benul hebben wat er gaande is. Het is werkelijk van de gekke om te zien dat men niet op de hoogte is van de situatie en denken dat Nederland nog een rol speelt in de geheime onderhandelingen. Een zorgelijke ontwikkeling wat mij betreft. Internettoegang is wat mij betreft een basisbehoefte, net als water, stroom en een dak boven je hoofd. Een basisbehoefte omdat het meer kan bieden dan entertainment en gedachteloos getwitter of gebuzz. Toegang tot onbeperkte informatiebronnen ontwikkelt je, kan je uitdagen en brengt je in contact met gelijkgestemden. Dat moet zo blijven. Ongefilterd en ongecontroleerd. De vraag is niet of je iets te verbergen hebt, maar waarom de overheid het wilt weten.

Maar ik moet ook zeggen dat dit me dan wel weer hoopvol stemt: [Europarlement blokkeert inzage VS in betalingsverkeer](http://www.nu.nl/politiek/2182156/europarlement-blokkeert-inzage-vs-in-betalingsverkeer.html).
