---
author: frankmeeuwsen
comments: true
date: 2010-07-10 07:36:29+00:00
layout: post
slug: hoe-kun-je-als-tv-serie-de-conversatie-faciliteren
title: Hoe kun je als TV-serie de conversatie faciliteren?
wordpress_id: 977
tags:
- platform
- social TV
- true blood
- twitter
---

![](../images/uploadimages/tbheader.png)

Er is de laatste weken, zeker rondom het WK en popfestivals, al het een en ander geschreven over [Social TV](http://www.erwinblom.nl/blog/2008/3/4/social-tv-kom-maar-op.html). Naast de innovaties op het TV scherm zelf (Web TV, interactieve TV, Twitter in Teletekst) zien we nu duidelijk dat er twee schermen ontstaan: Je TV waar je zoals altijd je programma ziet en daarnaast een laptop, mobiel of iPad met de conversaties die plaatsvinden rondom hetgeen je kijkt. Of je juist tips geven over iets wat je zou moeten zien. Op dat tweede scherm gebeurt al een hoop, zo is de NOS erg goed bezig met hun [Tweede Scherm](http://nos.nl/wk2010/tweedescherm) applicatie voor het WK2010. Ik zag bij HBO een fraaie vorm hoe rondom TV-series het tweede scherm kan worden gefaciliteerd. Elke aflevering van de populaire serie True Blood wordt uitgebreid bediscussieerd op Twitter. HBO heeft een mooie laag bovenop deze conversatie gebouwd en deze op hun eigen site weer beschikbaar gesteld, genaamd [Bloodcopy](http://www.bloodcopy.com/). Je kunt direct op de HBO site Twitteren met gelijkgestemden, de tweets van specifieke karakters lezen of de conversatie op "True Blood Twitter Thursday" volgen. De trending topics zijn eveneens gefilterd uit de serie, met een eigen widget op de site. Zo zie je direct wat op specifieke momenten populair is in de conversatie. De serie True Blood begint zondag weer, dus het getwitter over de serie zal niet van de lucht zijn.

Waarom zou HBO dit op hun eigen site doen? Een aantal redenen volgens mij:



	
  * Door gebruik te maken van het platform Twitter inclusief de data die publiekelijk beschikbaar is kunnen ze instappen in een bestaand platform en daar zelf waarde uit halen en aan toevoegen.

	
  * De conversatie kun je houden op de eigen site, maar is eveneens beschikbaar op Twitter. Zo kunnen fans in een "eigen" omgeving met elkaar praten, maar tegelijkertijd kunnen anderen van "buitenaf" (lees: andere Twittercliënts) de conversatie volgen en aan deelnemen

	
  * HBO houdt fans op haar eigen site en kan zo extra aandacht geven aan bijvoorbeeld wallpapers en merchandise. Transactie-mogelijkheden rondom de conversatie dus.

	
  * Voor de producenten en HBO geven de tweets inzicht in het sentiment rondom de serie, momenten in een aflevering, de ontwikkeling van een karakter of een verhaallijn. Dit kÃ n (maar is NIET noodzakelijk) bijdragen aan een betere aansluiting van serie op fans.


Wat ik erg interessant vind is dat op de officiele site geen link is te vinden naar de [Facebook fanpagina](http://www.facebook.com/#!/TrueBlood?ref=ts). Ik vraag me af wat de reden is om daar niet (actief) aanwezig te zijn.

Wat kunnen andere redenen zijn om de Twitter conversatie op je eigen site te faciliteren? Of om het juist _niet_ te doen?
