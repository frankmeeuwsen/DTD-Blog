---
author: frankmeeuwsen
comments: true
date: 2013-04-09 21:31:56+00:00
layout: post
slug: de-kracht-van-gastoptredens-op-je-platform
title: De kracht van gastoptredens op je platform
wordpress_id: 3247
series:
- selfpublishing
tags:
- gastartikelen
---

![cowbelle](../images/uploadimages/cowbelle-550x289.png)Een van de leukste momenten bij concerten is het moment dat een speciale gast zijn intrede doet. Een zanger, zangeres, gitarist of andere muzikant van een bevriende band die een deuntje meezingt. Zo zag ik vandaag mijn held Eddie Vedder meespelen met Queens of The Stone Age. Op een koeiebel wel te verstaan!

_More Cowbell!_

Maar dat is een ander verhaal.

Eddie die in al zijn rock ’n roll glorie vol passie op een koeiebel staat te meppen. En toch zit ik die video te kijken. Want ik hoor de Queens weer eens, bedenk me dat die toch ook wel erg goeie muziek maken en inmiddels schalt via Spotify hun oeuvre al weer door mijn laptop speakers.

Gastoptredens bij concerten en op albums zijn altijd de krenten in de pap. Hetzelfde kan natuurlijk met je eigen platform. Het idee dat je alleen je eigen verhalen, je eigen stem laat horen is nonsens. Je persoonlijke of professionele platform kun je prima uitbreiden met verhalen van anderen, met een zorgvuldige lijst van gelijkgestemden of juist andersdenkenden, om je lezers zo breed mogelijk te bedienen. Een paar redenen waarom gastartiesten op jóuw podium prima kunnen werken en hoe je dat kunt aanpakken.


## Het verrassingselement


Ik herinner me nog dat ik in 2009 in Utrecht bij een van de eerste concerten van De Staat was. In de Ekko, klein zaaltje, maar bomvol. Halverwege het concert riep zanger Torre ineens iemand op het podium. Een slungelige jongen met wild haar klimt op het podium en wordt voorgesteld als Kyteman.

http://twitter.com/frankmeeuwsen/statuses/1235292652

Je begrijpt hoe groot de verrassing. De avond ervoor verraste hij vriend en vijand bij DWDD. Kyteman stond op het punt van doorbreken en dan ineens staat hij voor één nummer op het podium met zijn vrienden van De Staat. Magie.

Een verrassende column of een artikel vanuit een andere invalshoek werkt verfrissend op je eigen podium. Voor jezelf en voor je lezers!


## Het geeft nieuwe invalshoeken


Twee artiesten die ik niet snel samen op een podium zou verwachten. Jay Z en Pearl Jam. Tijdens het Made in America festival vorig jaar kwam Jay Z [ineens tevoorschijn](http://www.youtube.com/watch?v=RjLbXHWVxY8) om samen met Pearl Jam zijn kneiter “99 Problems” te doen. Dan klinkt zo’n nummer toch anders. Frisser. Lekkerder. Niet omdat het Pearl Jam is (nou ja, een beetje) maar omdat een artiest weer eens wat anders probeert.

Nodig eens gastschrijvers uit vanuit andere branches, andere expertises, hoeken van de samenleving waar je normaal niet snel kijkt of waar je niet snel aan denkt voor je eigen platform. Zoek naar gezamenlijke thema’s en concepten om die uit te werken. Zo schreef Dimitri hier al eens een fraai stuk over [je eigen stem vinden](http://incredibleadventure.nl/2013/02/incredible-gasten-hoe-kom-je-tot-een-menselijke-stem-in-je-blog/). Een onderwerp wat mooi bij mijn onderwerpen past maar waar ik zelf wat moeilijker over kan schrijven.


## Even wat druk van de ketel


Soms kan het geen kwaad om even je uitgenodigde gast de spotlight te geven. Zelf even het achtergrondkoortje doen, op de achtergrond staan. Even een adempauze. Hetzelfde op je eigen blog of website. Waarom geen week met Nieuw Talent of Oude Knarren die de boel draaiende houden met hun eigen stukken? Kun jij even met vakantie…


## Je vindt een nieuw publiek


Pinkpop. Ergens begin jaren ’90. Ik stond daar op het veld en K’s Choice speelde. Ineens komt de zangeres van Skunk Anansie, Skin, op het podium en zingt samen het bekendste nummer van de band, Not An Addict. Het optreden zorgde voor behoorlijk wat nieuwe fans bij Skunk Anansie. Wat vaak goed werkt is een stevig voorprogramma. Die warmen niet alleen het publiek op, maar kunnen eveneens voor een synergie met de hoofdact zorgen.

Door gastauteurs uit te nodigen, neem je direct het publiek even mee. Je krijgt wat nieuwe lezers, aangespoord door je gastschrijver om te gaan kijken en lezen. Misschien vind je wat nieuwe fans, nieuwe stemmen. Tegelijk kan een gastschrijver je nieuwe vormen van verspreiding laten zien. Bijvoorbeeld via Pinterest of LinkedIn. Iets waar je zelf misschien niet zo mee bezig bent, maar wat ineens voor een nieuwe aanwas van lezers kan zorgen. Zo zorgde het artikel van [Freek Janssen over de Snob2000](http://incredibleadventure.nl/2013/02/incredible-gasten-snob-2000-toevallig-tegen-iets-moois-aanlopen/) voor een behoorlijke toeloop van nieuwe lezers uit de hoek van de Social Media Club waar hij een presentatie over het onderwerp gaf en verwees naar zijn gastartikel bij mij.


## Maar wie vraag je dan?


Leuk hoor, een gastauteur, maar wie moet ik dan vragen? Kun je zomaar elke blogger vragen om een stukje te schrijven?

Begin eens bij de mensen die je kent. Je eigen lezers. Zitten daar potentiële gasten tussen? Of kijk eens in je netwerk rond. Vraag eens wat rond. Je kunt natuurlijk niemand dwingen om voor je te komen schrijven. Maar een nette uitleg met de redenen en de voordelen kunnen nooit kwaad. Leg uit waarom je graag een eenmalige bijdrage zou willen. Misschien heb je wel een onderwerp of een thema in gedachten. Denk aan mijn serie van “Trends die je niet volgt in 2013”. Het had even wat voeten in aarde om het te organiseren, maar dan heb je ook wat.

Eigenlijk zijn er geen regels wie je wel en niet vraagt. Zolang het maar iemand is waar jij je prettig bij voelt en wiens schrijfstijl je aanspreekt. Dan is het altijd goed.


## Hoe vaak kun je gastschrijvers hebben?


Wederom is het geen wet van meden en perzen. Zoek de juiste balans tussen je eigen verhalen en die van anderen. Je kunt natuurlijk artikelen combineren. Waarom niet werken met een briefwisseling of een soort pingpong match met woorden. Zorg dat je zelf voldoende aan het woord komt op je platform óf dat je in elk geval goed voor je bezoekers kunt uitleggen waarom je anderen in de schijnwerpers zet.


## Wie doet wat bij zo’n gastartikel?


Mijn ervaring is dat het helpt om je gasten op weg te helpen. Net als bij een rockconcert wordt er uiteraard vooraf al een en ander doorgesproken en even geoefend achter de coulissen. Als je iemand uitnodigt, geef hem of haar alvast wat richting over onderwerpen waar je aan zit te denken. Spreek iemand aan op zijn expertise of een recente gebeurtenis waar ze iets over willen schrijven.
Je kunt je gastauteur tijdelijk toegang geven tot het blogbeheer. Of je spreekt een format af waarin het stuk wordt aangeleverd. Mijn advies: Zorg dat je gastauteur het stuk zelf al zoveel mogelijk in HTML of Markdown kan schrijven en aanleveren, dat scheelt je een hoop werk. Spreek met je gastauteurs eventueel wat voor stijlelementen je op je site hebt, bijvoorbeeld specifiek beeldmateriaal, gebruik van video, kopjes of de aanspreekvorm.
Na de publicatie zorg je dat je gastauteur voldoende credits krijgt. Verspreid het artikel online met de juiste naam van de schrijver erbij, inclusief doorklik naar Twitternaam, Google+ profiel of Facebook-pagina. Dat doe je uiteraard net zo goed bij het artikel zelf. Geef je gasten het podium dat ze verdienen.

Hier is de video die dit onderwerp bij me triggerde. Eddie Vedder op het podium bij Queens of The Stone Age

http://www.youtube.com/watch?feature=player_embedded&v=cka6X2Ow0Ik

En bij deze de uitnodiging aan een aantal andere bloggers om eens bij mij te komen gastschrijven!

[Henk-Jan](http://punkmedia.nl/blog), wil je een keer een videoblog voor mij maken? Over DIY met video. En een handige videotip die voor elke beginnende blogger van pas kan komen.
[Elja](http://www.eljadaae.nl/), zullen we een weekje een blogwisseling doen over onderwerpen die ons te binnen schieten? Korte intermezzo’s en vraag/antwoord sessies die we op onze eigen blogs publiceren?
[Joery](http://joerybruijntjes.nl/), mag ik je om een lijstje vragen met de belangrijkste punten van aandacht voor een contentstrategie?
[Indira](http://www.thejaneway.nl/), wil jij een kritische blik werpen op de trend van contentmarketing?
[Cor](http://zenoemenhetdesignthinking.wordpress.com/), kom je over design thinking en kabouters praten? Met zo'n rode plaat er boven!

En wat vinden jullie, wie zou ik nog meer kunnen uitnodigen?
