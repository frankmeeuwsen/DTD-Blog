---
layout: post
title: Maak mijn bloggeschiedenis weer zichtbaar
date: 2018-02-18T162352CET
excerpt: Hoe kan ik mijn oude blog weer in de oude staat herstellen en omzetten naar een IndieWeb vriendelijk formaat?
published: true
header: punkey.jpg
syndication: indienews
---
In de hoogtijdagen van het Nederlandse bloggen was er blogsoftware van eigen bodem. De Haagse Bob den Otter was (en is) de geestelijk vader van [Pivot](http://pivotlog.net/). Deze gratis software gebruikte ik in de laatste jaren van punkey.com, nadat ik had gewerkt met [Blogger](https://blogger.com) en [Movable Type](https://www.movabletype.org/). Pivot had een erg _cleane_ interface, was relatief eenvoudig in gebruik en omdat de maker vaak op de weblogmeetings was te vinden, konden we veel van gedachten wisselen over de mogelijkheden met Pivot. 

Na mijn afscheid van Punkey.com in 2005 heb ik Pivot nog een tijdje gebruikt in wat andere projecten, maar al snel doemde WordPress aan de horizon op, die de markt voor weblogsoftware overname en zou gaan domineren. 
In die jaren draaide de site punkey.com nog wel, maar deed ik er niets aan. Ik zorgde niet voor updates in de software en ergens in die periode heeft een spambot flink huisgehouden in de reacties van de site. Pivot is een zogenaamd _flat file systeem_ wat betekent dat elke individuele blogpost, elke overzichtspagina (maand, tags, categorie) en de voorpagina, losse PHP pagina's zijn die steeds worden opgebouwd uit een template en de inhoud van de blogposts. Op de een of andere wijze wist een spam-script zich te nestelen in vrijwel alle blogposts van de site en werden alle individuele bestanden onleesbaar voor de software. Hierdoor kon de voorpagina of een losse pagina pagina niet meer correct worden getoond en besloot ik de site offline te halen. 

Met behulp van Bob en wat andere Pivot kenners is het me destijds nog wel gelukt om een export van de site te maken zonder alle spam, maar het ging allemaal niet heel erg van harte als ik het me goed herinner. Ik heb een export bestand waar zo'n 80% van de blogposts in is terug te vinden, maar nog lang niet alles. Ik hing de pogingen aan de wilgen en schreef de complete export en de bestanden naar een harde schijf. 

De kopie van de site heeft jarenlang op die externe harde schijf gestaan, wachtend op een moment dat ik er weer interesse in zou tonen. In al die jaren heb ik niets gedaan aan het zoeken naar een oplossing voor het probleem. Naar een manier om de site weer tot leven te krijgen, met of zonder de reacties die er destijds bij zijn geschreven. Een paar weken terug heb ik de kopie van de site op mijn eigen laptop gezet en in wat spaarzame vrije uurtjes probeer ik uit te vinden hoe ik de site weer tot leven kan wekken. 

Nu ben ik inmiddels zover dat ik [PivotX](http://pivotx.net/) heb geïnstalleerd, de laatste versie van Pivot. Dit draait op een kleine server bij Digital Ocean en ik kan weer zien hoe de software in elkaar zit. Een installatie van de kopie van destijds doet niet heel veel, ik vermoed omdat de onderliggende PHP software in de afgelopen 10 jaar flink is verbeterd. Maar ik ga nu kijken óf en hoe ik de database van destijds kan importeren in de laatste versie van Pivot. Dat loopt nog niet geheel vlekkeloos helaas. Mijn einddoel is om alle blogposts in een _static site system_ zoals Jekyll te krijgen. Dat is uiteindelijk nog meer draagbaar en toekomstbestendig dan Pivot al was. Ik vermoed dat ik hier een paar stappen voor moet zetten en mogelijk zelf iets moet schrijven. Dat is niet erg, het is een leuke hobby en ik heb geen haast. Ik vind het fijn om met kleine stapjes mijn weg te leren in programmeertalen en de manier waarop een webserver werkt, zonder de druk dat ik er _iets_ zinnigs mee moet doen voor een opdrachtgever. 

Je kunt meekijken met de vorderingen. De installatie van de originele site is weer te vinden op [punkey.com](http://punkey.com/), de kopie en import in Pivotx is te vinden op [new.punkey.com](http://new.punkey.com/). En wil je weten hoe de site er uitzag vlak voor ik er mee stopte, check dan het Internet Archive, waar nog [wat snapshots](http://web.archive.org/web/20050601000000*/punkey.com) zijn te vinden. Ik weet niet hoever ik kom en wanneer het af is. Tips zijn altijd welkom natuurlijk!