---
author: frankmeeuwsen
comments: true
date: 2011-03-06 09:30:16+00:00
layout: post
slug: vier-jaar-op-twitter-hoe-persoonlijk-is-je-media
title: Vier jaar op Twitter, hoe persoonlijk zijn je media?
wordpress_id: 1454
tags:
- geschiedenis
- twitter
---

_"Checking out some GTD stuff"_

Als mijn geheugen me niet in de steek laat was dat op 6 maart 2007 mijn eerste tweet. Gelukkig is the Internet Archive er nog [met wat oude pagina's](http://web.archive.org/web/*/http://twitter.com/frankmeeuwsen) uit 2007. Wat me trouwens direct opvalt is dat ik al sinds 2007 mijn muzieksmaak op Twitter tentoonspreid en dat ik in de eerste maanden zowel Nederlands als Engelstalig schreef. 4 Jaar later is Twitter veranderd maar de basis staat nog steeds: een persoonlijk, ongefilterd en deelbaar medium wat voor iedereen met een internetverbinding bereikbaar is. De eerste tweets zijn verloren gegaan, of in elk geval onvindbaarder geworden. Gelukkig hebben we nu [Memolane](http://beta.memolane.com/frankmeeuwsen) om alles wat we _online casual delen_ op te slaan voor het nageslacht.

Toen ik vanochtend heel lui een retweet de wereld in stuurde dat ik 4 jaar op Twitter zat (dank @nl_twop_1000) bedacht ik me dat het een vreemde actie is. Publiekelijk laten weten dat je zoveel jaar gebruik maakt van een medium. Maar het opvallende is dat velen dat doen. Bloggers schrijven jaarlijks een post op hun weblogverjaardag, podcasters blikken terug met een speciale uitzending, twitteraars laten weten dat ze zoveel jaar op Twitter zitten of een rond aantal tweets/volgers/vrienden hebben. Het is volgens mij een kenmerk van het persoonlijke karakter van deze media. Je maakt ze meer eigen dan de traditionele media als kranten en TV.

Twitter is voor mij nog dagelijks een extra lijn met de buitenwereld. Of het nu gaat om het laatste nieuws, checken waar een koffie-afspraak is, lofuitingen over een nieuwe artiest, het beantwoorden van vragen, samen oplossen van problemen of promoten van een blogpost, Twitter is n van de vele communicatiesatellieten die ik gebruik. Twitter biedt de relevantie die je er zelf aan geeft. Voor een lunchroom kan het enorm relevant zijn om te lezen wanneer mensen een broodje ei eten. Ik kan me voorstellen dat sanitairspecialisten graag lezen hoevaak en lang men op het toilet zit. Gisteren vertelde @slagerijdemolen me dat zijn aanwezigheid op Twitter aantoonbaar tot meer omzet leidt. Mensen komen zover als uit Haarlem naar Utrecht om kerstinkopen bij hem te doen. Omdat hij op Twitter vertelt over zijn winkel, zijn producten en daadwerkelijk actief communiceert.

Komende week zal ik weer een aantal keer vertellen wat de meerwaarde van Twitter is voor beroepgroep x of branche y. Het komt vrijwel altijd neer op de volgende punten: Blijf jezelf, luister naar een ander en vertel je eigen verhaal.

Dank aan alle Twittervrienden voor alle pret, inzichten, samenwerking en discussies de afgelopen vier jaar. Zowel online als offline!
