---
author: frankmeeuwsen
comments: true
date: 2013-04-17 21:43:24+00:00
layout: post
slug: lessen-tijdens-de-media-parade
title: Lessen tijdens de Media Parade
wordpress_id: 3289
---

Vandaag was ik bij de [Sanoma Media Parade](http://www.mediaparade.nl/). Drie erg leuke sessies gevolgd die alledrie met online contentcreatie te maken hebben. De rode draad in alledrie de sessies was duidelijk: Eigen, originele content is echt _here to stay_, een eigen moederschip is essentieel en je sociale satellieten kunnen je helpen je verhaal te verspreiden en feedback te krijgen. Focus je niet op de ontwikkeling van alleen social media kanalen maar pak het breed op en start met een eigen platform.

Ik heb vooral met aandacht naar de sessie over [WTF.nl](http://www.wtf.nl/) geluisterd. Ik ken de website een klein beetje, soms kom ik er wel eens terecht via Nu.nl. Het platform bestaat nu een jaar en is er vooral op gericht om je een glimlach te geven. Niet zozeer het laatste zware nieuws, maar gossip, opmerkelijk nieuws en skoops op het randje van ethiek en wetgeving. Dat doen ze goed. Dennis van Luling, Editorial Manager van de site geeft in een notedop weer wat de kracht is van WTF.nl: een goed team met een paar kenners die naar eigen zeggen, “het internet stofzuigen” naar obscure links, vage nieuwtjes en vreemde onderwerpen. Het profiel van een WTF-auteur leest als een soort schaap met vijf poten. Kan zelfstandig goed schrijven, heeft niet altijd eindredactie nodig (want snelheid van publicatie is belangrijk), kan wat HTML, beweegt zich op het randje, kan multitasken…
De redactie kijkt goed naar wat wel werkt en vooral wat niet werkt. Daar wordt de inhoud op afgestemd. Een open deur, maar ik wil hem nog wel eens voorbij lopen. Ik haal uit de sessie van WTF dat ik weer eens goed naar het team van auteurs moet kijken op Lifehacking en me wat vaker bemoei met Google Analytics om successen te vinden en zo de formule beter te tweaken.

Een sessie eerder vertelt Anouk Bos van [Creators Of Desire](http://www.creatorsofdesire.com/) hoe zij haar netwerk van fashionbloggers samenstelt: Inside Out. Het is niet zo dat je ze kunt mailen dat je mee wilt bloggen. Nou ja, dat kan wel, maar dan ben je er nog niet. Ze heeft de eisen op een rij gezet, waarbij duidelijk is dat Anouk zelf aan het stuur staat.

![Creatorsofdesire](../images/uploadimages/scaled.IMG_2046.jpg)

Met name het verhaal van Anouk inspireerde me om anders na te denken over Lifehacking. Niet dat we nu compleet het roer omgooien, maar ik kan me best een situatie voorstellen waarbij Lifehacking het netwerk is en de individuele bloggers hun eigen platform hebben op dat netwerk. Anouk en ik hebben al een koffiedate staan :-)

Morgen ga ik weer een volle dag naar de Sanoma Media Parade. Erg veel zin in om weer een dagje inspiratie op te doen rondom contentcreatie en -publicatie.
