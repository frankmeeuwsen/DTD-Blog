---
author: frankmeeuwsen
comments: true
date: 2013-01-04 08:06:11+00:00
excerpt: Als je van plan bent een eigen boek uit te geven dan krijg je onherroepelijk
  te maken met de discussie of je je boek wel of niet onder DRM moet uitgeven. DRM
  staat voor Digital Rights Management. Of het nu bij een uitgever is of je brengt
  het in eigen beheer uit, je moet beslissen of je je creatieve uiting beveiligd online
  publiceert. Maar ik noem DRM liever de Desillusie van Rechtenmanagement.
layout: post
slug: drm-de-desillusie-van-rechtenmanagement
title: DRM, de desillusie van rechtenmanagement
wordpress_id: 2650
tags:
- boeken
- drm
---

![scaled.shutterstock_11000653](../images/uploadimages/scaled.shutterstock_11000653-300x195.jpg)

Als je van plan bent een eigen boek uit te geven dan krijg je onherroepelijk te maken met de discussie of je je boek wel of niet onder DRM moet uitgeven. DRM staat voor [Digital Rights Management](http://en.wikipedia.org/wiki/Digital_rights_management). Of het nu bij een uitgever is of je brengt het in eigen beheer uit, je moet beslissen of je je creatieve uiting beveiligd online publiceert. Maar ik noem DRM liever de Desillusie van Rechtenmanagement.

DRM is een desillusie van een industrie die nog steeds denkt dat door middel van technologie andere technologie is te beveiligen. De muziekindustrie heeft dit de afgelopen 10 jaar pijnlijk meegemaakt. De filmindustrie maakt het nu mee en de uitgeefindustrie maakt het mee.

Stel je voor dat er DRM op analoge boeken zou zitten. Je koopt een boek in de boekhandel maar je krijgt daar de beperking bij dat je het boek alleen mag lezen in een stoel van de IKEA of in een boekenkast van de Bijenkorf mag zetten. Het klinkt belachelijk, maar zo werkt DRM. DRM gaat er van uit dat je als uitgever een programma kunt maken dat ebooks alleen onder bepaalde omstandigheden opent en dat niemand op zoek zal gaan naar een oplossing voor dat probleem. Op het moment dat één iemand uitvindt hoe je het probleem kunt omzeilen, heeft de uitgever verloren.

Maar de uitgever heeft eigenlijk al verloren. Er is namelijk geen legitieme markt voor DRM producten. Er is niemand die actief op zoek gaat naar producten die je alleen onder bepaalde omstandigheden (boek, stoel, kast…) tot je neemt. De markt voor DRM-vrije producten is vele malen groter en verspreidt veel sneller dan de markt voor DRM producten.

Wil je een simpele manier om een boek met DRM beveiliging vrij beschikbaar te maken? Huur een typist(e) in en laat het boek overtypen. Of maak screenshots van de pagina’s en OCR ze. Klaar.

Het is [eigenlijk niets nieuws](http://boekeman.blogspot.nl/2011/02/het-failliet-van-drm.html) wat ik schrijf. Maar ik wilde het wel een keer hebben geschreven.
