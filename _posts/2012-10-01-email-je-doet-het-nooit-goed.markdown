---
author: frankmeeuwsen
comments: true
date: 2012-10-01 19:26:07+00:00
layout: post
slug: email-je-doet-het-nooit-goed
title: Email. Je doet het nooit goed...
wordpress_id: 2345
---

[![](../images/uploadimages/happyfish.jpg)](../images/uploadimages/happyfish.jpg)De scheiding tussen goed en fout doen is soms flinterdun en onzichtbaar. Ik merkte dat vandaag weer eens. Een korte voorgeschiedenis: Voor Lifehacking maken we dankbaar gebruik van [Mailchimp](http://mailchimp.com). Hiermee versturen we onze dagelijkse nieuwsbrief met verse artikelen en zo nu en dan een aankondiging voor een _downloadable_ boek of een evenement. De lijst in Mailchimp is opgebouwd uit historische data van bezoekers die onze boeken hebben gedownload en is inmiddels behoorlijk gegroeid.

Maar de lijst is vervuild.

<!-- more -->

Van veel abonnees weet ik niet of ze een nieuwsbrief willen ontvangen of op de hoogte willen blijven van nieuwtjes. Omdat we ooit besloten alleen een mailadres te vragen en verder niets. Terugkijkend hebben we wat steken laten vallen. Maar daar heb je nu niets meer aan, dus vooruit kijken. Ik besloot vandaag de hele lijst te mailen met de vraag of ze hun gegevens willen updaten. Of zich willen uitschrijven. Dat vind ik net zo'n prima keuze. Ik heb liever een kleine mailinglijst met enthousiaste lezers dan een enorm aantal ontvangers die de mail vrijwel ongelezen verwijderen.

Na het verzenden van de enorme mailbulk, ik ben blij dat ik er geen portokosten voor hoefde te betalen, zag ik al direct effecten. Het aantal abonnees wat zijn gegevens even update steeg enorm, net als het aantal uitschrijvingen. Binnen 1 uur had 3% van de lijst zich uitgeschreven. Dat is veel. Daar ben ik oprecht blij mee. Ik wil niet tot last zijn in andermans mailbox.

En toen kwamen er twee mails vlak na elkaar binnen. Ik quote ze, geanonimiseerd. De eerste kwam binnen om 16:18 uur met de tekst "_**Oprotten met je troep! IK heb niks van jullie gedownload en ik wil niet op de hoogte blijven. Val me me verder niet lastig met je onzin.**_"

10 Minuten later als antwoord op exact dezelfde mail, nu van iemand anders: "_**Complimenten met betrekking tot jullie nette mail! Kunnen een hoop bedrijven een voorbeeld aan nemen.**_"

Euhm...tja...Sorry dat we je lastig vallen in de mail en dank voor het compliment.

Maar je doet het dus nooit goed. De mail had ik in alle zorgvuldigheid opgesteld. Niet te lang, zo duidelijk mogelijk. En het heeft effect. Maar niet iedereen is er van gediend. Ik bedenk me dan altijd maar dat het een reactie is op iets volstrekt anders. Dat het laatste rolletje WC papier net op was. Of de koffie koud. Of een rood stoplicht.

Moraal van het verhaal: Onderhoud je mailingdatabase goed en laat je niet gek maken door negatieve reaguurders. Denk ik.


