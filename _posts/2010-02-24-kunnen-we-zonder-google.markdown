---
author: frankmeeuwsen
comments: true
date: 2010-02-24 20:06:13+00:00
layout: post
slug: kunnen-we-zonder-google
title: Kunnen we zonder Google?
wordpress_id: 618
tags:
- buzz
- free choice
- google
- mail
- privacy
- reader
---

Het lijkt puur toeval. Nrc.next-bloggers Ernst-Jan Pfauth en Peter Teffer zijn bezig om een week [Google-loos door het leven te gaan](http://www.nrcnext.nl/blog/category/rubrieken/week-zonder-google/). Geen Gmail gebruiken, geen Google Reader, geen YouTube, Google Maps etc. Het lijkt een onmogelijke opgave en het doel lijkt dat ze willen laten zien dat je eenmaal online niet meer zonder Google kunt. Jim Stolze, die een maand succesvol zonder e-mail heeft gewerkt in de online industrie, [schrijft er over](http://www.jimstolze.nl/weblog/2010/02/24/kan-je-nog-zonder-google/) op zijn blog en wenst de heren veel succes. Je zou gerust nog zonder Gmail en Google Reader kunnen, maar veel sites maken gebruik van Google Analytics en denk eens aan de Adsense-advertenties die je overal ziet. Het lijkt dus een schier onmogelijke taak. Ik merk aan de blogposts wel dat de redacteuren nou niet heel erg hun best doen om anders te gaan denken. Je kunt zonder Google Maps, zelfs zonder internet, best [een goed restaurant in Utrecht vinden](http://www.nrcnext.nl/blog/2010/02/24/iedereen-maakt-gebruik-van-google-maps/). Gewoon naar UtrechtÂ  gaan en aan iemand op straat vragen bijvoorbeeld. Maar ik dwaal af. Want ik zit op hetzelfde spoor.<!-- more -->


![](../images/uploadimages/wt4b857dc4246fe-300x130.png)


Sinds de komst van Google Buzz begin ik steeds meer te twijfelen aan de visie van Google. Het is prachtig om alle informatie van de hele wereld te ontsluiten, maar ten koste van wat? Google heeft met de introductie van Buzz fouten gemaakt en die zijn weer rechtgezet. Maar [het kwaad is wel geschied](http://webwereld.nl/nieuws/65224/google-aangeklaagd-om-buzz-fouten.html#source=news_overview). Vandaag [werd bekend](http://webwereld.nl/nieuws/65257/ec-begint-antitrustonderzoek-naar-google.html#source=news_list) dat de Europese Commissie een aanklacht van concurrentievervalsing gaat onderzoeken. Het is niet mijn doel om hier alle privacy-bezwaren van Google aan de kaak te stellen, maar ze zijn er. En het begint me tegen te staan. Een goede vriend mailde me (via zijn Gmail account op mijn Gmail account) dat hij dezelfde bezwaren begint te voelen. Hij is een vooruitstrevend persoon als het gaat om internet technologie maar geen absolute voorloper. Hij denkt eveneens dat het anders moet kunnen. En met hem steeds meer mensen. Inclusief mijzelf.

Zo is het namelijk heel vreemd dat je bij Google NIET de keuze hebt om Google Buzz _compleet_ uit te zetten [zonder afscheid te nemen](http://mcollier.blogspot.com/2010/02/disable-google-buzz-and-loose-your.html) van Google Reader. Ik gebruik Google Reader tot tevredenheid. De RSS-reader heeft een aantal uitstekende mogelijkheden waardoor het voor mij een prettige applicatie is om te gebruiken. Met name het delen van interessante artikelen met mijn netwerk, gebruikte ik veelvuldig. Dat delen van die items is gelinked aan mijn Google Profile, een website die je aan kunt maken (hoeft dus niet) aan je Google Account. Die laatste is je inlogaccount die je nodig hebt voor je mail en andere Google diensten. Welnu, wil je echter via Google Reader items delen, dan MOET je een Google Profile hebben. Dus die heb ik en heb er een avond aan besteed om deze [ook te vullen](http://www.google.com/profiles/punkey). Nu weer even terug naar Google Buzz. Ik had al een filter aangemaakt om de mailtjes van gemiste Buzzen meteen weg te kieperen uit mijn Gmail maar nu wil ik Google Buzz echt weg hebben. Dat kan via de knop "Turn off Buzz" onderin je Gmail pagina. maar dan heb je nog steeds een account en kan men jou nog steeds Buzzen. Wil je het ECHT weg hebben, dan moet je je Google Profile verwijderen. Als je geen Google Reader gebruikt is dat dus geen probleem, maar hier is dus een probleem: Ik MOET dus Google Buzz aan laten staan (al dan niet verborgen) om Google Reader te blijven gebruiken.Dat vind ik echt een absurde situatie. Ik wil de keuze hebben om die twee los van elkaar te gebruiken.

Ik ga geen Google-loze week uitvoeren en daarna weer vrolijk verder met het gebruik van Gmail en het knopen van alle mogelijke informatie aan mijn profiel. Ik weet dat ik niet compleet zonder Google online mijn werk kan doen. Maar ik ga wel stap voor stap weg bij Google diensten die ik nu actief gebruik. Mijn Gmail account zal ik minder gebruiken, Google Reader ga ik mee stoppen (al was ik daar niet heel actief meer mee) zodat ik ook Buzz kan uitzetten.Google Calendar ga ik overzetten op een andere service, Google Docs gebruik ik nog geregeld in samenwerkingsverbanden, daar ga ik ook een andere oplossing voor vinden. Mijn YouTube video's ga ik migreren naar Vimeo en die paar Google Maps die ik heb, ach...daar kan ik best zonder mee leven.

Maar betekent het dat ik compleet Googleloos door het leven ga? Nee, ik blijf Google Analytics nog wel gebruiken, want het is een goed product. Ik heb er geen probleem mee om YouTube video's te bekijken en de zoekmachine kan naast Bing zeker nog goede resultaten geven. Maar waar het gaat om eigen content (Docs, Mail, Calendar) daar ga ik andere oplossingen voor zoeken. Dat gaat niet van de een op de andere dag gebeuren, maar ik ga er aan werken!
