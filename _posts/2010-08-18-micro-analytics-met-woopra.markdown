---
author: frankmeeuwsen
comments: true
date: 2010-08-18 06:41:27+00:00
layout: post
slug: micro-analytics-met-woopra
title: Micro-analytics met Woopra
wordpress_id: 1040
tags:
- google analytics
- realtime
- statistieken
- woopra
---

En van de vragen die tijdens mijn Bloghelden presentatie geregeld voorbij komt is:"Als er in de begindagen nog geen reactiemogelijkheid was en statistieken nog niet vol ontwikkeld waren, hoe wist je dan of je succesvol was?" Het antwoord is simpel "Dat wist je niet maar daar deed je ook niet altijd voor" maar kan complexer worden (emaillists, nieuwsgroepen etc). Statistieken zijn de afgelopen 15 jaar aardig doorontwikkeld, zeker voor weblogs. Er zijn voldoende bloggers die na een maandje de vlakke horizon in hun Google Analytics zien en daar eigenlijk een machtig berglandschap verwachten. Dan geven ze de moed op en blijft wederom een weblog in de berm liggen.

Want het is Google gelukt om in een paar jaar tijd de _de facto_ standaard te zijn op webstatistieken. Ik gebruik het voor menig website die ik beheer, maar sinds een paar weken heb ik er een nieuwe lieveling bij: [Woopra](http://www.woopra.com/). Woopra is geen vervanging van Google Analytics, maar het kan ingezet worden voor _**micro-analytics**_. Wat is het _directe_ effect van een tweet of een link naar je blog of site? Wat is het effect van een mailing of een virale video op je site? Dat kun je live zien en volgen, dat maakt het waardevol naast apps als Google Analytics.

<!-- more -->

Een probleem voor grotere websites is dat Google Analytics niet _real time_ is. Je krijgt je statistieken minimaal een paar uur  later te zien. Een vreemde vaststelling in deze wereld die steeds sneller gaat en informatie direct moet verschijnen om relevant te zijn. Of dat noodzakelijk is, dat is een andere discussie. Maar Woopra biedt dat wel aan, _real time_ statistieken. Ik installeerde het script op een donderdagmiddag op [Lifehacking](http://www.lifehacking.nl) en zat direct een half uur gefascineerd naar mijn scherm te kijken. Ik zag live hoe het bezoek op de site is, ik zag dat er gemiddeld zo'n 300 mensen gelijktijdig op de site zitten. Nu moet je weten dat ik niet een enorme _numbercruncher_ ben en me nooit zo enorm druk maakte om hele specifieke analytische  inzichten van websites. Maar als je live de bewegingen ziet van je bezoekers, dan voelt het alsof je van bovenaf een winkel inkijkt en het winkelende publiek bespiedt. De n gaat van de herenmode naar schoenen terwijl je iemand anders ziet twijfelen bij de badmode over een aanschaf. Met Woopra kun je zelfs live zien of iemand een reactie in typt en je kunt de zoekopdrachten en -paden bekijken.

Welnu, dit kan ook allemaal met Google Analytics hoor ik jullie denken, dus waarom Woopra? Omdat het live is. Omdat het een vorm van leven in je website bracht waarvan je wist dat die er was maar nooit echt had gezien. Maar wat mij nog het meeste intrigeert is de live chatfunctie. Yep, je kunt vanuit Woopra live chatten met de bezoekers van je site. De bezoeker krijgt een popup met de mogelijkheid om het chatgesprek aan te gaan. In samenhang met de uitgebreide rapportage en notificatiemogelijkheden van Woopra biedt dit uitstekende mogelijkheden voor ecommerce sites. Je kunt een kattebelletje krijgen als iemand veel zoekopdrachten op je site doet maar niet lijkt te vinden wat ze zoeken. Je kunt dan via chat iemand verder helpen. Toegegeven, dit lijkt wat op de irritante "kan ik u helpen"-tactiek in winkels, maar er zijn meer toepassingen te bedenken. Een andere feature die ik nog niet in GA heb gezien is de mogelijkheid om bezoekers te taggen. Je kunt terugkerende bezoekers een specifieke term geven en ze zo over tijd beter tracken en wellicht van dienst zijn.

[Woopra](http://www.woopra.com/) is gratis voor sites tot 30.000 bezoekers per maand, daarna zijn er diverse abonnementsvormen.
