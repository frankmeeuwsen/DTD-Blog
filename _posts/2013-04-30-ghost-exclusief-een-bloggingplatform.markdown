---
author: frankmeeuwsen
comments: true
date: 2013-04-30 21:39:58+00:00
layout: post
slug: ghost-exclusief-een-bloggingplatform
title: Ghost - Exclusief een bloggingplatform
wordpress_id: 3354
---

![ghost](../images/uploadimages/ghost-e1367357946291.png)

Een van de eerste vragen die beginnende bloggers stellen is: Welk platform moet ik gebruiken? Moet ik een eigen server hebben, moet ik iets doen met Tumblr? Kan ik net zo makkelijk op Facebook bloggen? Moet ik Wordpress leren?

De keuze van blogplatformen is groot en is de laatste jaren gedomineerd door Wordpress. Maar Wordpress is verder geëvolueerd naar [een volwaardig contentmanagement](http://john.onolan.org/ghost/) systeem voor meer dan een blog. Je kunt er volledige websites mee onderhouden, zelfs websites zonder een blog.

Door alle bomen in het blogbos kun je soms verdwalen. En die dwaaltocht kon binnenkort nog wel eens iets groter worden. Het Kickstarter project voor een nieuw [blogplatform Ghost](http://www.kickstarter.com/projects/johnonolan/ghost-just-a-blogging-platform) loopt erg succesvol. Als ik naar de video kijk en de [features](http://tryghost.org/features.html) zie van Ghost dan word ik daar wel enthousiast van. Een platform wat zich exclusief richt op bloggen en publiceren, zonder alle poespas. Een platform wat gemaakt is voor webschrijvers, gezien de keuze voor Markdown én de aandacht voor het dashboard. De gebruiksinterface ziet er simpel en werkbaar uit, meer gericht op het snel publiceren dan alle zaken die er soms bij komen zoals SEO, tags, categorieën en andere zaken die in Wordpress meer aanwezig zijn.

![tryghost](../images/uploadimages/tryghost.jpg)

Ik kan me er wel in vinden. Ik schrijf vrijwel geen enkele blogpost meer in Wordpress. Alles schrijf ik in de Markdown editor MultiMarkdown Composer. Het voelt prettiger en intuïtiever om daar in te schrijven. Daarna knip en plak ik alles direct in Wordpress, loop het nog even na, illustraties toevoegen, tags en publiceren. Ik ben zeker wel fan van Wordpress vanwege het open karakter en de mogelijkheden die het biedt. Maar ik ga Ghost zeker een kans geven als het live is.

[Ghost - Just a blogging platform](http://tryghost.org/index.html)


