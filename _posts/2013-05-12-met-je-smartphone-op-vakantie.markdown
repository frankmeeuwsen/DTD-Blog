---
author: frankmeeuwsen
comments: true
date: 2013-05-12 20:49:26+00:00
layout: post
slug: met-je-smartphone-op-vakantie
title: Met je smartphone op vakantie...
wordpress_id: 3391
---

3 dagen Kopenhagen met mijn eigen gezin, ouders en zus plus man. Acht Brabanders in den vreemde, dat is vragen om problemen toch? Omdat mijn ouders 40 jaar zijn getrouwd heb ik met mijn zus een tijdje gespaard om met z’n allen op pad te gaan. Ik was in 2011 al eens in Kopenhagen geweest met Helie en we zijn toch wel wat verliefd geworden op de stad. Denemarken lijkt in veel opzichten op Nederland, maar het is allemaal nét iets anders. Nét iets beter als het gaat om vriendelijkheid, bereikbaarheid en de stijl van de inwoners. Helie en ik verbaasden ons weer de hele week over de stijlvolle kledingsmaak van de Denen. Niet alleen de obligate grote-stad-hipsters, maar kinderen, ouderen, gezinnen. Zelfs de regenpakken zijn design in Kopenhagen.

Maar ik wil het hebben over gedrag bij zo’n stedentrip. De afgelopen jaren zijn we wijsgemaakt dat je dit toch vooral met een smartphone moet doen. Want daar zit immers alles al in toch? Kaarten van de stad, aparte apps met bezienswaardigheden, fotocamera…waarom dan nog meer meenemen? Nou…laat ik even de reguliere gang van zaken beschrijven als we een restaurant zochten.



	
  1. Telefoon pakken en aanklikken

	
  2. Swipen

	
  3. Pincode invoeren

	
  4. Foursquare starten

	
  5. Terug naar hoofdscherm om naar Instellingen te gaan

	
  6. Checken of er een gratis open wifi kanaal is

	
  7. Zo nee, even dataroaming aanzetten (Vodafone heeft weer een goede maand!)

	
  8. Terug naar Foursquare

	
  9. Lokatie checken

	
  10. Naar Explore gaan en zoeken op Food

	
  11. Een paar suggesties bekijken op de kaart hoever het is lopen

	
  12. Keuze maken

	
  13. Dataroaming uitzetten

	
  14. Telefoon opbergen


14 stappen. Om een restaurant te zoeken. En dan ben ik nog coulant.

En ja, je kunt het allemaal vooraf bekijken en opslaan en de reviews lezen en navragen en in Evernote stoppen…heb ik allemaal gedaan! Mijn mapje “Kopenhagen 2013” in Evernote zit vol met suggesties. Maar de dagen liepen anders. Door slecht weer. En door Hemelvaart. Waardoor de winkels dicht bleven. Daar had ik even niet aan gedacht.
Maar dan nog. Om steeds de telefoon te pakken en naar Evernote te gaan en te bladeren en te kiezen en dan weer de route te zoeken… het viel me allemaal best tegen. Zeker als je met een grotere groep bent die soms andere ideeën hebben. Of als je een kind van anderhalf bij je hebt die ’s middags nog even moet slapen. Ik besefte me dat ik wat overdreven bezig was, toen we in een Hop-on-Hop-off bus de toeristische route door Kopenhagen deden. Inderdaad, langs de zeemeermin, Tivoli, Koninklijk Paleis… Terwijl we in die bus zaten, betrapte ik mezelf er op dat ik vaker op mijn telefoon zat te zoeken waar we nu waren, dan dat ik gewoon uit het raam kijkend de stad aan me voorbij liet gaan. Toen ik dat bij mezelf zag, viel het me bij meer passagiers op. Toeristen die van alles een foto maken of elke hoek filmen, die de stad door een telefoonscherm bekijken.

Wat is dan het alternatief? Met een kaart en boekje rondlopen? Soms wel ja. Het gratis plattegrondje van het hotel was ideaal om makkelijk naar het stadspark en het Rosenborg Slot te lopen. Hadden we geen smartphone voor nodig. In het kasteel was de telefoon wél weer handig om de QR codes te scannen bij kunstwerken en zo meer informatie te zien en achtergrondfoto’s en video’s. Jawel! Ik heb QR codes gescand! En het was zowaar nuttig!

Misschien was de voorbereiding niet optimaal, misschien had ik toch de verkeerde apps op mijn telefoon staan. Maar ik ben er nog niet zeker van dat een smartphone de beste compagnon is voor je stedentrip. In elk geval niet voor álles tijdens zo’n week.

Gedurende deze week verbleven we in [het Andersen Hotel](http://www.andersen-hotel.dk/en/information-2/information/) in de wijk Vesterbro. Een aanrader. Niet alles is perfect, maar dit boetiekhotel heeft veel charme voor een kort bezoek. Mooie kamers, goede douche en een prima ontbijt in de ochtend!
