---
author: frankmeeuwsen
comments: true
date: 2010-01-03 11:06:52+00:00
layout: post
slug: sunday-morning-teanotes
title: Sunday Morning Teanotes
wordpress_id: 322
tags:
- bibliotheek
- bloghelden
- rss
- SMTN
---

[![3327478926_88a2bf522a_b](../images/uploadimages/3327478926_88a2bf522a_b-300x234.jpg)](../images/uploadimages/3327478926_88a2bf522a_b.jpg)De wat? Jaja....een klassieker is weer terug. Tenminste, als je mijn oude weblog Punkey.com volgde. Elke zondagochtend schreef ik daar de Sunday Morning Teanotes (SMTN). Vrij geïnspireerd door Dave Winer's [Morning Coffee Notes](http://www.morningcoffeenotes.com/). In de blogposts schreef ik alles wat zo'n beetje die week was gebeurd, wat losse gedachten, leuke links die waren blijven liggen en wat overpeinzingen die je op een zondagochtend kunt hebben. Ik zeg: Laten we die weer nieuw leven inblazen! De laatste SMTN stamt van [31 juli 2005](http://punkey.com/pivot/entry.php?id=6946), wat tevens mijn laatste post op Punkey.com was. Na 5 jaar hing ik daar het toetsenbord aan de wilgen. Maar mede door mijn trip in het verleden met Bloghelden merk ik dat het toch wat begint te jeuken om dit soort posts weer te gaan maken. De tijden zijn wel veranderd. Vierenhalf jaar geleden hadden we nog geen dochter en zagen onze weekenden er heel anders uit. Onze weken ook trouwens. De eerste SMTN is meer aan het einde van de ochtend geschreven, want we vonden dat we met z'n drietjes eerst eens lekker konden uitslapen en rustig ontbijten.

De afgelopen dagen hebben natuurlijk in het teken gestaan van de jaarwisseling. Dus ik heb niet veel meegekregen wat er de afgelopen dagen allemaal online is gebeurd. Wat ook weer niet zo verschrikkelijk is, aangezien ik er op vertrouw dat veel van het belangrijke nieuws wel via [Twitter](http://www.twitter.com) of iPhone-apps tot mij komt. Een paar jaar terug was ik nog een groot voorstander van het gebruik van RSS en op een bepaalde manier ben ik dat nog steeds. Maar ik ben er voor mezelf ondertussen achter gekomen dat ik mijn informatie niet alleen en exclusief via RSS wil ontvangen. Dat heeft wat tijd en experimenteren gekost, maar nu weet ik dat ik het snelle, "breaking" nieuws het beste via Twitter of een iPhone app van Nu.nl of Volkskrant kan lezen. Maar de achtergrondartikelen krijg ik liever binnen via RSS. Daarnaast zijn er nog een hoop hobbies zoals muziek en streetart. Die berichten komen in een mix van de drie binnen. Soms via specifieke Twitterfollowers, dan weer een RSS feed en soms kom je wat tegen via een doelloze surfsessie.

Want dat is toch nog altijd het lekkerste om te doen. Doelloos op het web surfen. Dat doen we toch te weinig tegenwoordig. Gewoon ergens beginnen, bij een nieuwsbericht, een link van een bekende, een emailnieuwsbrief. En dan maar lekker wat rondklikken, filmpjes bekijken, korte berichten lezen, wat doorsturen, iets op een [linkdump site](http://www.inspirationoverload.nl) zetten. Heerlijk!

De komende twee weken staan in het teken van [Bloghelden](http://www.bloghelden.nl). Ik heb bijna alle interviews binnen, ik wacht nog op wat materiaal van de [Koninklijke Bibliotheek](http://www.kb.nl) en ik ben her en der wat stukken aan het schrijven. Het boek kun je [al bestellen](http://www.selexyz.nl/product/9789022996997/meeuwsen-f-/bloghelden/). Hoe bizar. Ik ben het  nog aan het schrijven, waarna het ook nog moet worden geredigeerd en vormgegeven. Maar goed, schroom je niet, bestel het alvast! Hopelijk krijg ik binnenkort ook al te horen hoeveel voorbestellingen er zijn. Wel zo leuk om dat in de gaten te houden.

De Koninklijke Bibliotheek hebben trouwens een briljante service. Ik ben er nog nooit geweest, weet niet eens waar het zit in Den Haag. Maar ik ben er lid van. Ik heb online een pasje aangevraagd en ontvangen. Daarmee kan ik in hun complete collectie zoeken. Maar wat nog mooier is, ik kan ook in de [enorme collectie tijdschriften](http://www.kb.nl/menu/bibliotheekcatalogi.html) zoeken naar specifieke artikelen. Alles voor Bloghelden natuurlijk. De artikelen kan ik dan via een online betaling als kopie thuisgestuurd krijgen. Wat geweldig! Vroeger moest je naar de bibliotheek, tijdens hun openingstijden. Ergens in een hoekje moest je dan in vergeelde archieven zoeken naar specifieke informatie. Of met je hoofd in een soort TV door microfiches zoeken. Nu kan ik om 1 uur 's nachts in mijn eigen huis  precies vinden wat ik wil en dat meteen bestellen. Klinkt een beetje alsof ik voor het eerst op het internet ben. Maar het is meer de blije verwondering dat een bibliotheek dit aanbiedt. Ik ben al jaren niet meer in een bibliotheek geweest en als je dan nu ziet welke digitale evolutie ze doormaken, dan word ik daar blij van!

Tot zover deze eerste Sunday Morning Teanotes sinds jaren. Ik merk dat ik er nog een beetje in moet komen. Geeft niks, komt vanzelf met de weken. Morgen weer een reguliere blogpost, volgende week zondag zijn de Teanotes er weer!

Laten we voortaan de Teanotes afsluiten met een fraaie zondagochtendmuziekvideo: Eddie Vedder speelt Bruce Springsteen's "[City of Ruins](http://www.youtube.com/watch?v=S2NiUuAYBtI)" tijdens het Kennedy Center Honors.

Foto: [Russ Neumeier](http://www.flickr.com/photos/52502823@N00/3327478926/)
