---
layout: post
title: Stoppen met social media is zonde.
excerpt: Stoppen met sociale netwerken of er wat kritischer naar kijken? Het laatste is belangrijker lijkt me
published: true
category: 
    - indieweb
tags: social-media indieweb open-web
---
Ik ben een groot fan van Fast Moving Targets. In de [nieuwsbrief van vandaag][1] schrijft Erwin over de goede voornemens van dit jaar. Naast het minder eten en drinken lijkt het volgens hem ook de tijd dat meer mensen stoppen met social media. Ik ken Erwin langer dan vandaag en weet dat dit één van zijn vele stokpaardjes is. Resoluut stoppen met social media is volgens hem zonde. De baby met het badwater weggooien. Wat hij liever ziet:

> Laat je goede voornemen dan ook niet zijn ‘stoppen met social media’. Maar laat je goede voornemen zijn 'laten we wat zo aantoonbaar goed en waardevol is aan Twitter en Facebook met zijn allen ergens anders zoeken’.

Bovenstaande kan ik onderschrijven. Compleet en resoluut stoppen met álle sociale kanalen terwijl je er wel waarde uit haalt, dat is zonde. Echter, doorgaan op de huidige voet was voor mij niet meer de moeite waard. Daar zit het grote grijze gebied wat eenieder voor zichzelf moet invullen en waar niemand een handleiding heeft hoe je dat moet doet. Ik heb besloten geen Twitter en Facebook meer op mijn telefoon te zetten. De enige netwerken die ik nu actief mobiel gebruik zijn Instagram, Micro.blog en Mastodon. Waarbij de laatste vooral in lees-modus is op voor mij interessante Mastodon servers.

> En zolang dat niet gebeurt, want dat is complexe menselijke materie, zet de tools naar je hand. 

Hier geeft Erwin een paar tips om de netwerken meer voor jou te laten werken. Het is waar dat dit enigszins kan helpen, maar de algoritmes en de psychologische trucs zie zowel Facebook als Twitter uithalen om je toch vooral langer te laten blijven en vooral meer te klikken, daar kun je niets aan doen met onderstaande tips:

* Ontvolg of mute mensen waarvan je vindt dat ze weinig toevoegen: Dat wordt lastig als de mensen die wél wat toevoegen, toch nog net iets te vaak in andere conversaties zitten die me totaal niet interesseren of berichten leuk vinden die mij niets doen. Ik krijg ze namelijk wél te zien. Ik wil daar de controle over vanuit het netwerk.
* mijd mensen die je irriteren: Dat is sowieso een wijze levensles. Niets aan toe te voegen.
* volg mensen die wat aan je tijdlijn toevoegen: Wederom een wijze les, maar let hier op de _oversharers_. 

Al met al, compleet stoppen is inderdaad zonde als je veel waarde haalt uit sociale netwerken. Maar bewuster nadenken over je gebruik en jezelf met name mobiel een halt toeroepen, dat kan alleen maar positief uitpakken.

Recent meldde Erwin op Twitter al [dat hij moeite heeft][2] met "het modieuze anti social media sentiment". De korte discussie die we daar hadden ligt complexer dan in tweets of een Twitter thread is vast te leggen. Hopelijk helpt bovenstaande om mijn standpunt wat beter te verduidelijken. Ik hou van Twitter, ben fan van Instagram en tolereer Facebook. Ik haal er net zoveel waarde uit als Erwin beschrijft in de nieuwsbrief. Maar ik heb meer en meer moeite met de stappen die deze sociale giganten zetten om nog meer data van je te krijgen. Om je nog langer aan boord te houden. Niet voor niets trekken steeds meer oud-Facebook medewerkers het boetekleed aan en vragen ze zich af [wat ze hebben gemaakt][3]. 
Kritisch blijven op de netwerken die je gebruikt is belangrijk. Dat doe je niet door het gewoon de rug toe te keren, maar wel door bewuste keuzes te maken. 

[1]:	https://www.getrevue.co/profile/fastmoving/issues/handpicked-de-tijd-van-het-jaar-stoppen-met-eten-drinken-en-social-media-88583?utm_campaign=Issue&utm_content=view_in_browser&utm_medium=email&utm_source=Fast+Moving+Targets
[2]:	https://twitter.com/erwblo/status/949037887915520001
[3]:	https://www.vanityfair.com/news/2017/10/early-facebook-employees-regret-the-monster-they-created