---
layout: post
title: IndieWeb Summit Dag 1
date: 2018-06-27 08:55:19 +2h
excerpt: Een nieuwe standaard voor publiceren en lezen, een kaart van het indieweb en meer nieuwe ontwikkelingen
published: true
header: indiewebsummit2018.jpg
syndication: indienews
tags: indieweb open-web
categories: indieweb
---

Gisterenavond startte de [IndieWeb Summit in Portland](https://2018.indieweb.org/), een tweedaagse viering van de Indieweb community. Via de livestream ([hier is de replay](https://www.youtube.com/watch?v=k4a3rm_dagw)) was alles goed mee te volgen en kon ik de eerste keynotes bekijken. Met name de Lightning Intros die daarna volgde was zeer de moeite waard. In een hoog tempo kwamen bezoekers van de summit aan het woord en kregen ze een paar minuten om te vertellen en tonen waar ze zelf aan werken. Hier kwamen een aantal mooie projecten aan bod en voor ik het wist zat mijn browser overvol met tabbladen. Daarom deze blogpost, om voor mezelf een overzicht te houden welke projecten de moeite van het bekijken zijn. 

### Keynotes
Uit de keynotes kwamen twee boeiende projecten. Allereerst was [Aaron Parecki](https://aaronparecki.com/) aan het woord. Deze man is zo'n beetje de nucleus van de Indieweb movement. Zijn naam zul je constant tegenkomen en hij is mede verantwoordelijk voor een groeiend aantal software-projecten. Op de Summit introduceerde hij twee twee nieuwe diensten:
**Aperture** en **Monocle**. Dit zijn twee online diensten die aan elkaar zijn gekoppeld maar tegelijk de mogelijkheid geven om je eigen keuzes te maken. [Aperture](https://aperture.p3k.io/) is een server waar je je RSS-feeds kunt onderbrengen. Het is alleen de server, er is dus geen lees-mogelijkheid. Met Aperture heb je een centrale plaats voor je feeds, met [Monocle](https://monocle.p3k.io/) (of een andere RSS-reader) kun je de feeds inlezen. Voor je doorklikt op de sites en aan de slag wilt, het is helaas nog niet echt voor het grotere publiek beschikbaar. Aperture is een zogenaamde [Microsub server](https://indieweb.org/Microsub). Dit is een relatief nieuwe manier voor clients om feeds te lezen en weer te geven die op een server zijn opgeslagen. Zowel de serversoftware als de Monocle client zijn nog behoorlijk *rough around the edges* en voor een reguliere, dagelijkse RSS-beleving moet je er *nog* niet zijn. In een latere blogpost zal ik proberen meer uit te leggen over Microsub.

De tweede keynote was [William Hertling](http://www.williamhertling.com/), een sci-fi auteur die net een nieuw boek heeft gepubliceerd, [Kill Process](http://www.williamhertling.com/books/#kill-process). Het boek gaat over gedecentraliseerde platformen, indieweb applicaties en een programmeur bij een groot sociaal netwerk. Als het netwerk nieuwe algoritmes introduceert die inspelen op de diepste angsten van de gebruikers, gaat de programmeur in de tegenaanval. Ik had nog nooit van de beste man gehoord, maar heb direct het boek gekocht voor de zomerleeslijst!

### Lightning Intros

Je kunt de Lightning Intros nog terugkijken op [Youtube](https://youtu.be/k4a3rm_dagw?t=5662). Hier een korte samenvatting van mijn browsertabs!

[GraphJS](https://graphjs.com/), make any site social with a few lines of code. Een open source library voor formulieren, loginschermen en andere sociale onderdelen gemaakt door [Emre Sokullu](http://www.emresokullu.com/)

Jim Pick werkt aan [Pipette](https://pipette-dev-blog-jimpick.hashbase.io/), een bloggingtool op het relatief nieuwe Dat p2p protocol. [Dat is sowieso een protocol](https://electro.pizza/2017/09/beaker-dat/) wat ik eens nader wil bekijken. Super interessant!

[Indiemap](http://www.indiemap.org/) geeft een overzicht van de Indieweb community. Zowel als grafische kaart en als dataset. Waarom ik er nog niet tussen sta is me vooralsnog een raadsel.

![<>](/images/indiemap.jpg)

Chris Aldrich toont een nieuwe functie op zijn website om als lezer direct [teksten te highlighten](https://boffosocko.com/kind/highlight/) en naar te linken. Inderdaad, Medium heeft zoiets. Dit is [open source](https://indieweb.org/Post_Kinds_Plugin). Wel zo fijn. 

Jason McIntosh is trots op de MP3 speler [op zijn site](http://jmac.org/) die zijn naam goed uitspreekt en hij toonde wat lopende projecten zoals [Plerd](http://jmac.org/plerd/), een minimalistisch Dropbox-vriendelijk blogplatform. [Open source](https://github.com/jmacdotorg/plerd).

Er is gewerkt aan [een overzicht](https://indieweb.org/2018/indielib) van software libraries voor diverse Indieweb-onderdelen zoals microsub, indieauth en webmentions. Handig!

Gregor Morril aka gRegorLove [lanceerde](https://gregorlove.com/) de [Indiebookclub](https://indiebookclub.biz/), een open en deelbaar alternatief voor Goodreads.

Jonathan LaCour liet een fraaie implementatie op [zijn site](https://cleverdevil.io/) zien. Rechtsonder zie je de status van zijn batterij en wat iconen. Als je er op klikt zie je op [een kaart](https://cleverdevil.io/now) waar hij op dat moment is. Achter een inlog kan hij zelf zijn routes en geschiedenis bekijken. Een DIY oplossing voor Google Maps History!

![<>](/images/cleverdevil.jpg)

Ondertussen postte Ton Zijlstra nog [een boeiende video](https://www.zylstra.org/blog/2018/06/spending-a-morning-on-the-indie-web/) uit 2014 met Tantek Celik die praat over het Indieweb en het open web. 

Al met al gebeurt er een hoop op het open web en het Indieweb. Is het klaar voor het grote publiek? Welnee, nog lang niet. En dat is prima. Zoals in 1994 de eerste homepages, domeinnamen en dure internetabonnementen nog niet voor een groot publiek bereikbaar waren, zo geldt dat nu weer. Dit is allemaal nog in opbouw, maar ik verwacht dat de ontwikkelingen snel zullen gaan. Alle sociale netwerken die we nu voor lief nemen zullen ten onder gaan, dat is een feit. De een zal wat sneller gaan dan de ander. De manier waarop we het web benaderen zal een nieuwe afslag nemen de komende generaties. We zullen zien dat het *web* als geheel al een sociaal medium is. We hoeven er alleen maar op voort te bouwen en zelf de boel aan elkaar knopen. Met open standaarden, vrij beschikbare software en keuzevrijheid voor iedereen die dat wil. 

Foto: Deelnemers aan de IndieWeb Summit 2018.




