---
author: frankmeeuwsen
comments: true
date: 2011-01-22 08:56:37+00:00
layout: post
slug: de-vage-lijn-tussen-onderwijs-en-de-rest-van-de-wereld
title: De vage lijn tussen onderwijs en de rest van de wereld
wordpress_id: 1383
tags:
- 21edingen
- onderwijs
- samenwerken
- surfnet
---

![](../images/uploadimages/internet-hoe-werkt-het1.jpg)Ik ben de laatste maanden behoorlijk actief op de Hogeschool Utrecht als docent Digital Media & Culture (om het beestje maar een naam te geven) waarin ik lesgeef in crossmediaal denken, digitale media toepassingen, marketing, sociologie en psychologie. Naast de gebruikelijke bronnen om (recente) informatie te verzamelen over deze materie kom ik geregeld op nieuwe plekken terecht.

En van die plaatsen is [21edingen.nl](http://www.21edingen.nl/). Deze site is opgezet door [Surfnet](http://www.surfnet.nl/nl/Pages/default.aspx) met als belangrijkste doel docenten kennis te laten maken met de toepassingsmogelijkheden van digitale hulpmiddelen in het onderwijs. een erg fraai initiatief en een eerste inhoudelijke blik geeft mij ook wel wat handvatten om digitale media verder toe te passen in mijn colleges. Maar wat ik me afvraag is waarom de site specifiek bedoeld is voor docenten en onderwijsondersteuners? Natuurlijk moet je een wat specifieke doelgroep hebben, maar de informatie die ik hier vind (en vrij toegankelijk is) kan voor zoveel meer doeleinden worden gebruikt. Als ik de lessen en inzichten zo lees, kan ik me heel goed voorstellen dat dit ook door trainers, coaches, commerciële partijen gebruikt kan worden.

Kom je wel op een volgend interessant punt: de rechten. De complete cursus wordt aangeboden als een Creative Commons licentie (cc-by-sa) waarbij je de stof vrij mag gebruiken, iedereen de cursus mag overnemen en aanpassen, op voorwaarde dat de naam van de originele maker genoemd wordt en dat afgeleide werken onder dezelfde licentie ter beschikking worden gesteld. Nadat de cursus is overgenomen op een eigen domein kan de beheerder eenvoudig wijzigingen doorvoeren en nieuwe eDingen toevoegen. Hoe zou je daar als commerciële trainer mee om moeten gaan? Aanpassen van je eigen verdienmodel want de cursus moet je weer vrij beschikbaar stellen? En de belangrijkste vraag die ik me al vaker stel als het om Creative Commons gaat: Hoe controleer je dit? In essentie is CC een prachtig model, ik gebruik het voor mijn eigen presentaties en veel content, maar ik heb geen controlemiddel om na te gaan of het effectief is. Of mensen inderdaad mijn presentaties op een juiste manier hergebruiken.

Al met al merk ik door mijn onderwijswerk dat er enorm veel initiatieven zijn vanuit het Hoger Onderwijs en andere partijen om digitale media en leermiddelen meer gemeengoed te maken. Tegelijk zoekt het bedrijfsleven naar goede content, leerprogramma's en inzichten om de veranderende omgeving eigen te maken. Daar moet toch een marktplaats tussen kunnen zitten...

(Foto: rguerra)
