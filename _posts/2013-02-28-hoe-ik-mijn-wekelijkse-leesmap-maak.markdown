---
author: frankmeeuwsen
comments: true
date: 2013-02-28 22:02:50+00:00
layout: post
slug: hoe-ik-mijn-wekelijkse-leesmap-maak
title: Hoe ik mijn wekelijkse leesmap maak
wordpress_id: 3002
tags:
- Drafts
- ios
- workflow
---

Elke zaterdag geef ik hier een rijtje leestips. Artikelen die ik zelf die week heb gelezen en die ik graag deel met jullie, in de hoop dat er iets interessants tussen zit. Iets verrassends, iets wat je nog niet elders hebt gelezen, iets wat je weer zelf kunt delen of kunt gebruiken. Ik wil vanavond wel een kijkje achter de schermen geven, hoe ik deze artikelen op een rij zet en selecteer. Een hoop gebeurt namelijk erg _frictieloos_ en ongeacht de hardware die ik gebruik. 





## Het gereedschap





Om de lijst samen te stellen zijn deze onderdelen cruciaal:







  * **Pinboard** - Ik sla mijn bookmarks op bij Pinboard en ik geef ze de tag "leesvoer". Via de [directe link naar de tagpagina](https://pinboard.in/u:frankmeeuwsen/t:leesvoer/) kun je zelf al gedurende de week zien wat ik lees én wat ik niet selecteer op de zaterdag. Ik gebruik de bookmarklet om geselecteerde tekst uit het artikel direct als omschrijving bij de bookmark te plaatsen en de juiste tag te geven.


  * **Dropbox** - Mijn rangeerterrein waar een bestand genaamd leesvoer.md staat. Het bestand vult gedurende de week automatisch met nieuwe links, quotes en opmerkingen.


  * **If This Then That** - Met IFTTT maak ik een knoop tussen Pinboard en een tekstbestand in Dropbox. Met [dit recept](https://ifttt.com/recipes/81390) kun je zelf een koppeling tussen de twee maken. Je ziet in de configuratie van het bestand in Dropbox dat ik een specifieke schrijfwijze gebruik.


  * **Markdown** - Sinds het schrijven van Lifehacking met Evernote ben ik een overtuigd Markdown-schrijver. Elke blogpost schrijf ik in [Markdown](http://lifehacking.nl/windows/makkelijk-schrijven-met-markdown/) en converteer ik daarna met één sneltoets naar HTML voor Wordpress. Er zijn plugins voor die handeling, maar ik hou nog graag even de controle over die stap.





De cocktail van bovenstaande zorgt dat ik elke zaterdagochtend alleen het bestand Leesvoer.md hoef te openen in een teksteditor en de gewenste bookmarks met opmerking kan kopieren en plakken in een nieuwe blogpost. Omdat ik stiekem toch best veel opsla gedurende de week is de lijst vaak te lang voor een leesmap-post. Daarom maak ik weer een selectie in mijn eigen selectie. 





## x-callback URL's





Maar daarmee zijn we er nog niet. Dit is alleen nog maar via het web, met de bookmarklet. Omdat ik Dropbox gebruik als rangeerterrein, kan ik tevens vanaf mijn iPad en iPhone direct interessante artikelen in het bestand zetten, zelfs buiten Pinboard om. Dit doe ik bijvoorbeeld via Mr. Reader en Drafts, respectievelijk mijn RSS-lezer en kladblok op de iPad. Op de iPhone gebruik ik Reeder als RSS-lezer. Al mijn RSS-lezers zijn verbonden aan Google Reader, de basis waar al mijn abonnementen staan. Alle genoemde apps maken op een sublieme manier gebruik van de zogenaamde [x-callback-URL's](http://x-callback-url.com/) in iOS. Hier zal ik nog eens een aparte blogpost aan wijden. In het kort komt het er op neer dat je met callback URL's diverse iOS-apps aan elkaar kunt knopen via een specifiek URL schema. Zo kan ik in een artikel in Mr. Reader de tekst selecteren en via het Service menu een actie aanroepen. Deze actie pakt de URL, titel en geselecteerde tekst, stuurt deze naar Drafts, zet het in de juiste Markdown code, stuurt het naar het bestand leesvoer.md in Dropbox en gaat daarna weer terug naar het artikel in Mr. Reader. Snap je het nog? Kijk anders even naar onderstaande video die ik maakte over het proces.



http://www.youtube.com/watch?v=CqUILzTTEY0



Misschien zijn de exacte stappen je niet helemaal duidelijk, maar wat ik nu kan doen is behoorlijk snel en zonder veel klikken een lijst met artikelen vullen. Deze _workflow_ werkt voor mij heel prettig en het stemt tot nadenken hoe je met de x-callback URL's meer apps aan elkaar kunt knopen om een persoonlijke workflow te maken. Is dit iets wat voor iedereen kan werken? Vast niet. Is het _geeky_? Zeker weten. Zelf proberen? Begin dan eens met het artikelen "[Mr Reader and the servicemenu](http://www.macstories.net/reviews/mr-reader-and-the-services-menu-for-ios/)" en "[iOS Automation and Workflows with Draft](http://www.macstories.net/reviews/ios-automation-and-workflows-with-drafts/)" op Macstories voor meer achtergrond informatie en demostappen.
