---
author: frankmeeuwsen
comments: true
date: 2012-09-16 18:34:50+00:00
layout: post
slug: blogs-die-ik-graag-lees
title: Blogs die ik graag lees
wordpress_id: 2280
tags:
- blogs
- inspiratie
- leesvoer
---

In de afgelopen 11 jaar hebben een hoop weblogs mijn scherm gepasseerd. Niet alleen de blogs die ik zelf schreef, maar heel veel blogs van anderen die ik graag en religieus las en lees. In die 11 jaar heb ik veel favoriete blogs gehad. Sites die ik een tijd volgde omdat het onderwerp me interesseerde. In al die jaren komen en gaan favorieten.





In maart kocht ik een Macbook Air, een maand later een iPhone. Samen met de iPad van een jaar eerder was ik in een maand tijd van alleseter (Windows, Android, iOS) omgeschakeld naar OS-monogamie. Op de een of andere manier heeft dat zijn weerklank gekregen in de sites die ik volg. Vrijwel gelijktijdig met die omslag besloot ik meer te gaan schrijven en _ben_ ik meer gaan schrijven. Ik heb een tijdje gezocht naar een goede configuratie om dat te doen en die heb ik gevonden in het schrijven in Markdown. Ik vermoei jullie niet met wat Markdown exact is, hiervoor kun je [beter op Lifehacking](http://lifehacking.nl/tag/markdown/) kijken.





In het kielzog van Markdown kwam ik ineens terecht in de wereld van Dropbox-blogging services, teksteditors en minimalisme. Met name minimalisme. Markdown is een opmaaktaal die simpelheid en minimalisme prevaleert. Markdown is vooral tekstueel gericht en minder op mooie plaatjes en snelle video's die de aandacht kunnen afleiden van de echte inhoud.





In mijn zoektocht kwam ik diverse blogs tegen die rondom de thema's minimalisme, schrijven, markdown, bezig zijn. Voor mij is het weer een nieuwe doos van Pandora die opengaat en waar ik zoveel van leer. Daarom deel ik de blogs graag met jullie, wellicht leer je er eveneens iets van.







  * Jeff Goins - Jeff is een schrijver die de afgelopen jaren zijn doel heeft ontdekt en dat [heel open beschrijft](http://goinswriter.com/) met zijn lezers. Jeff deelt zo nu en dan gratis ebooks over zijn zoektocht. Zo nu en dan zijn het open deuren die hij opentrapt. Zijn blogposts en zijn nieuwsbrief zijn de moeite waard


  * Hack/Make - Op het reactievrije [Hack/Make](http://hackmake.org/) schrijft Nick Wynja over niet alleen het bedenken van verschillende hacks om je leven in te richten. Hij schrijft over het moeilijke deel: Het _doen_. Het _maken_. Heel herkenbaar.


  * Brett Terpstra - Ik heb het vermoeden dat [Brett Terpstra](http://brettterpstra.com/) een robot is. Deze man is zo verschrikkelijk productief, dat is bijna onmenselijk. Brett is de bedenker en maker van nvALT, een geweldige teksteditor/beheerder voor OSX, is zeer actief in de ontwikkelingen rondom Markdown en heeft een prachtig overzicht gemaakt van [iOS teksteditors.](http://brettterpstra.com/ios-text-editors) Een aanrader om deze man te volgen.






Zijn er dan geen Nederlandse blogs die ik volg? Zeker wel, zo ben ik de laatste tijd zeer fan geworden van Elja Daae's [elkedagblogs](http://www.eljadaae.nl/), [Kitty Kilian](http://www.deblogacademie.nl/) over zakelijk bloggen en [Karin Ramaker](http://met-k.com) over vanalles en nog wat rondom bloggen. Prima blogs en zeker de moeite waard.
