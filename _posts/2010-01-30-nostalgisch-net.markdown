---
author: frankmeeuwsen
comments: true
date: 2010-01-30 22:25:10+00:00
layout: post
slug: nostalgisch-net
title: Een Nostalgisch Net?
wordpress_id: 489
tags:
- BBC
- geschiedenis
- internet
- TV
- Web
- www
---

[![](../images/uploadimages/wt4b64aac957ffd-e1264888997614.png)](../images/uploadimages/wt4b64aac957ffd-e1264888997614.png)

Zojuist was op BBC2 het eerste deel van de serie [Virtual Revolution](http://www.bbc.co.uk/virtualrevolution/) te zien die verhaalt over de recente geschiedenis van het Internet. Zoals we van de BBC gewend zijn zetten ze niet de minste personen voor de camera. In de eerste aflevering zagen we onder andere Bill Gates, [Steve Wozniak](http://en.wikipedia.org/wiki/Steve%20Wozniak), [Douglas Rushkoff](http://en.wikipedia.org/wiki/Douglas%20Rushkoff), Al Gore, Tim Berners-Lee en Andrew Keen in korte interviews. Een boeiende eerste aflevering die eerlijk gezegd wel wat stappen overslaat, maar zeker wel een goed kijkje in de geschiedenis geeft. Op Twitter was de hashtag [#BBCRevolution](http://search.twitter.com/search?q=%23bbcrevolution) vrijwel direct een trending topic en het herinnerde me aan iets wat ik me vanmiddag zat af te vragen toen ik aan Bloghelden aan het schrijven was. Komen we al in een periode waar we nostalgisch over net zijn? Waarin we ook weer teruggaan naar die oude waarden die het web destijds zo groot hebben gemaakt?

Misschien is het mijn wat scheve wereldbeeld de laatste tijd, aangezien ik veel op Archive.org rondhang en vooral in het verleden leef vanwege Bloghelden maar ik kan me niet aan de indruk onttrekken dat er iets gaande is in de "Digitale Voorhoede" (tja....geef het beestje een naam) wat wijst op een hang naar het verleden zonder de blik van de toekomst af te wenden. Bovenstaande tweet van Krijn Smits ([Picklefactory](http://picklefactory.nl/)) is daar misschien exemplarisch in. We komen nu in een tijdperk waarin we zelf onderdeel zijn van de geschiedenis en we hebben de middelen om die geschiedenis ook voor de toekomst op te slaan en te bewaren. Daarmee beseffen we ook dat we geschiedenis hebben gemaakt en vragen we ons af of het allemaal zo is gegaan zoals we wilden. Het ""Vroeger was alles beter" syndroom.

Ik zeg niet dat we nu allemaal weer terug moeten naar Netscape 3, Eudora mail en IRC kanalen. Maar misschien dat [de originele gedachten](http://www.nrcnext.nl/blog/2009/10/20/berners-lee-het-web-kan-echt-veel-beter/) van Tim Berners-Lee over het web weer meer de overhand krijgen in deze tijd.

Onderstaand vind je wat tweets die tijdens het programma zijn gemaakt. Misschien zit er nog een slimme en waardevolle opmerking tussen!


