---
author: frankmeeuwsen
comments: true
date: 2010-01-17 09:58:35+00:00
layout: post
slug: sunday-morning-teanotes-3
title: 'Sunday Morning Teanotes #3'
wordpress_id: 418
tags:
- SMTN
---

![](../images/uploadimages/3327478926_88a2bf522a_b-300x234.jpg)Een druilerige zondag. Ik kan het niet anders noemen. Het is ook zo lekker Nederlands om meteen over het weer te zaniken als het even wat slechter wordt. Maar geen zondag is compleet zonder de Sunday Morning Teanotes, een korte bloemlezing van de week die was en de week die komen gaat. Zeer subjectief, geen rekening houdend met gebeurtenissen in de wereld, maar gewoon wat ik vind. Eerdere edities van de Teanotes vind je [op deze pagina](http://incredibleadventure.nl/tag/smtn/).

De weken zijn wat eenzijdig natuurlijk. Bloghelden is nog niet af maar we maken wel flink wat meters. Schrijven gaat toch een stuk langzamer als je een geschiedenisboek schrijft. Je moet veel feitjes nazoeken, achter mensen aanzitten voor wat antwoorden en verduidelijking, hopen dat The Wayback Machine de benodigde pagina nog ergens heeft opgeslagen. Maar het blijft geweldig leuk om al die oude nieuwsberichten, trends en verhalen weer terug te lezen en straks ook aan jullie te kunnen presenteren in een mooi vormgegeven boek.

<!-- more -->Naast het schrijven van Bloghelden ben ik ook weer langzaam aan het opstarten bij de Hogeschool Utrecht. Ik heb daar vorig jaar 10 weken lesgegeven bij de nieuwe opleiding [Communicatie & Media Design](http://www.bachelors.hu.nl/Alle%20bacheloropleidingen/Communication%20Media%20Design.aspx) (CMD) en dat heeft zo wat voordelen. Je blijft daar meteen hangen en je wordt gevraagd om ook op andere faculteiten en opleidingen les te komen geven. Ik ga vanaf 1 februari weer voor de klas staan. Twee vierdejaarsklassen Bedrijfscommunicatie ga ik bijbrengen wat Crossmediaal Denken is. Afgelopen week heb ik met de mededocenten het programma samengesteld en het wordt heel leuk. Waar ik vooral de theorie vertel zullen ze in andere lessen die theorie direct in de praktijk brengen met opdrachten en workshops. Ik ben nog aan het kijken wat ik met gastdocenten ga doen en of we naar de inspiratiedagen van de Spin Awards gaan. Lesgeven is iets wat ik vorig jaar niet had bedacht om te gaan doen, maar ergens onbewust zat het er wel, want het is erg leuk om je kennis en ervaring over te brengen op een nieuwe lichting studenten die over een jaar de wereld gaan bestormen.

Hetzelfde doe ik nu ook weer voor CMD, waar we in een groep het curriculum voor het tweede jaar maken. Dit tweede jaar wordt heel interessant omdat we ook hier weer praktijk en theorie heel duidelijk mixen met elkaar. Hopelijk krijgen we het ook voor elkaar om wat nieuwe ideeÃ«n rondom vakken en richtingen waar te maken. Zoals Marco Derksen me al [op Twitter zei](http://twitter.com/marketingfacts/status/7822712358): "Een vaste basis in deze periode is niet verkeerd". Met het lesgeven heb ik een aardig basisinkomen en daar kan ik mooi wat andere losse klussen naast doen. Die combinatie bevalt me prima!

Een ander onderwerp waar ik me meer en meer voor ga interesseren is het brede thema Digitale Burgerrechten & Privacy. Een heel breed thema maar ik merk dat het steeds belangrijker wordt. Zo speelt nu de hele discussie rondom ACTA, de "Anti-Counterfeiting Trade Agreement". Dit is een nieuw verdrag wat officieel op globaal niveau een vuist moet maken tegen de internationale handel in namaakartikelen. De onderhandelingen rondom dit verdrag vinden in het diepste geheim plaats en er komt weinig tot niets van naar buiten. Maar wat er naar buiten lekt is zeer verontrustend voor het internet zoals we dat kennen. Uit [een goede column](http://www.nu.nl/column-zaterdag/2137643/acta-en-monnik.html) op Nu.nl: Het van oorsprong Amerikaanse verdrag blijkt een soort Sinterklaaslijstje van de entertainmentindustrie: beweerdelijk inbreukmakende bestanden automatisch wegfilteren, internetgebruikers die illegaal bestanden uitwisselen van het internet gooien, internetaanbieders aansprakelijk houden voor het gedrag van hun klanten, hyperlinken naar inbreukmakend materiaal gelijkstellen met zelf inbreuk maken.

Altijd als ik er over lees of iets over bekijk gaan mijn wenkbrauwen in de frons-stand. Is dit echt gaande? Ja, dit is allemaal echt gaande. Ik hou het in de gaten, lees er over en ik heb wat plannen om er komend jaar ook actiever in te worden. Denk aan helpen met publicaties, wellicht met Bits of Freedom meewerken aan het bekend maken van ontwikkelingen. De precieze invulling weet ik nog niet, maar ik heb het gevoel dat er iets mee gedaan moet worden. Niet alleen voor mijn eigen privacy en burgerrechten, maar ook (juist!) van de generaties na ons. Daarom als afsluiter een aantal interessante links naar organisaties, nieuws en inzichten. Doe er je voordeel mee, verspreid de links, zet ze op twitter, heb het er met elkaar over.



	
  * Allereerst een link naar [de rant van mijn goede vriend Baby Grandpa](http://babygrandpa.com/archives/archive_2009-m12.php#e1279) die mij de urgentie van ACTA voor het eerst liet zien

	
  * Electronic Frontier Foundation's [ACTA dossier](http://www.eff.org/issues/acta)

	
  * [Bits of Freedom](https://www.bof.nl/)

	
  * Een [90 minuten durend debat](http://www.boingboing.net/2010/01/15/secret-copyright-tre-2.html) over ACTA met voor- en tegenstanders.

	
  * Sargasso's lijst met [belanghebbende artikelen](http://sargasso.nl/privacy/) over privacy, een mooi startpunt om meer te leren

	
  * Sargasso's [Volksopstand tegen privacyschendingen](http://sargasso.nl/archief/2008/02/15/volksopstand-tegen-de-privacyschendingen/#lijst) en het [stemgedrag van onze politieke partijen](http://sargasso.nl/archief/2009/12/02/kstn-privacy-stemgedrag-per-partij/#overzicht) op deze issues.


Meer interessante links zijn welkom in de reacties!

Vorige week vergeten, maar de Teanotes sluiten we voortaan af met een fraaie zondagochtendmuziekvideo. Deze week: Eels met het machtig mooie [On my Feet.](http://www.youtube.com/watch?v=pK5rDOIKNyk) Geniet van je zondag![
](http://www.youtube.com/watch?v=pK5rDOIKNyk)
