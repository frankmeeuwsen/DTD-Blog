---
author: frankmeeuwsen
comments: true
date: 2012-10-02 07:00:32+00:00
layout: post
slug: de-double-facepalm-kent-u-die-uitdrukking
title: De Double Facepalm, kent u die uitdrukking?
wordpress_id: 2350
---

Het is geen alledaagse uitdrukking, die Double Facepalm. Maar het is wel één die boekdelen spreekt. Voor de visueel ingestelden onder u, een introductie:

http://www.youtube.com/watch?v=BNsrK6P9QvI

Dat is 'em. De Double Facepalm. U ziet hoe zowel de linker- als rechterhand in een langzame beweging naar het hoofd bewegen én dat het hoofd richting de handpalmen gaat. De schouders zakken ietwat in en als u goed kijkt ziet u de verloren en desolate blik in de ogen van de Double Facepalmer.

Wat betekent deze uitdrukking?

De exacte etymologie moet u mij schuldig blijven, maar volgens de [Urban Dictionary](http://www.urbandictionary.com/define.php?term=double%20facepalm) is het "When you cover your face with both your hands in extreme frustration or disappointment. Usually written between asterisks in online conversations."

Extreme frustratie of droevenis. Dan komt de Dubbele Gezichtsbedekking (meh...laten we de Engelse versie houden) goed tot zijn recht.

Een praktijkvoorbeeld. Zo kreeg ik een email van [Pakhuis de Zwijger](http://www.dezwijger.nl/). Om onduidelijke reden bleek ik een account te hebben bij de website van dit "Platform voor creatie en innovatie" zoals ze zichzelf noemen. En eerlijk gezegd, ik kom er graag en er zijn fraaie bijeenkomsten. Komende donderdag is Blogging the City wel een aanrader. Maar ik dwaal af.

Ik heb een inlogaccount bij De Zwijger. En bij een account hoort een wachtwoord. Nu is het niet de gewoonte om wachtwoorden via email te versturen. Want email is zo'n beetje het minst veilige kanaal om wachtwoorden te versturen. Kan afgeluisterd worden en andere Oostblok paranoia. Toch krijg ik onderstaande in mijn mailbox.

[![](../images/uploadimages/zwijger.png)](../images/uploadimages/zwijger.png)

U begrijpt. Ik deed zelf even een Double Facepalm.

[![](../images/uploadimages/Foto-op-01-10-12-om-22.34-300x199.jpg)](../images/uploadimages/Foto-op-01-10-12-om-22.34.jpg)

Lieve mensen van Pakhuis de Zwijger. Als een wachtwoord open en bloot in een email staat dan:

1. Is het vast en zeker veilig opgeslagen, maar jullie hebben nu de deur opengezet voor anderen om het wachtwoord te zien

2. Is het niet onleesbaar voor jullie. Dit betekent dat een programmeur of andere medewerker binnen je organisatie gewoon de wachtwoorden kan zien en op een USB stick kan meenemen

3. Het is niet onleesbaar voor andere gebruikers. Want een andere gebruiker kan eveneens in dezelfde database met wachtwoorden komen.

Nu kun je betogen, maar beste Frank, wat moet een onverlaat nu met je wachtwoord en met je account bij De Zwijger?

Als je die vraag gaat stellen, gooi dan gewoon de wachtwoorden van je site af. Want dan heb je ze ook niet nodig.

Tot zover dit college over de Double Facepalm en wachtwoordbeveiliging.

Naschrift: U begrijpt dat ik mijn wachtwoord inmiddels heb veranderd. Gelukkig kreeg ik die ook als _plaintext_ in de mail. Zucht...


