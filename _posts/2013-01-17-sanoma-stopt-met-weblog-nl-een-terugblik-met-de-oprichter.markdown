---
author: frankmeeuwsen
comments: true
date: 2013-01-17 14:55:55+00:00
excerpt: Sanoma stopt met weblogdienst Weblog.nl. Ik blik terug met het interview
  uit het boek Bloghelden met oprichter Joris Leermakers.
layout: post
slug: sanoma-stopt-met-weblog-nl-een-terugblik-met-de-oprichter
title: Sanoma stopt met Weblog.nl - een terugblik met de oprichter
wordpress_id: 2743
tags:
- bloghelden
- web-log
- weblog
---

Het zat er al een tijdje aan te komen, maar vandaag werd officieel bekend dat Sanoma Media stopt met de weblogdienst Weblog.nl. Na bijna 10 jaar gaat de stekker uit één van de eerste Nederlandse weblogdiensten. In een email aan de gebruikers legt Business Unit Manager User generated content & social (ik verzin dit niet!) Leonard Bukenya uit dat de dienst niet meer kwaliteit heeft die het zoekt en de concurrentie van andere diensten tot deze keuze leidt.

Op Over.Weblog.nl is [alle informatie te vinden](http://over.weblog.nl/nieuws/sanoma-media-draagt-weblog-nl-over-aan-wordpress-com/) over het exporteren van je bestaande blog naar Wordpress.com

Voor het boek [Bloghelden](http://bloghelden.nl) interviewde ik in 2010 Joris Leermakers (@jorisl), de bedenker en oprichter van web-log.
Hieronder kun je het interview integraal lezen zoals het in boek staat. Wil je het hele boek lezen? Download [de gratis tekstversie](https://dl.dropbox.com/u/151084/bloghelden.txt) (Creative Commons by-nc-sa 3.0) of [mail me](mailto:frank@incredibleadventure.nl) voor een fraai vormgegeven printexemplaar.

<!-- more -->

Joris Leermakers in Bloghelden:

[dropcap]I[/dropcap]k wist niet goed wat weblogs waren tot ik er een keer iets over hoorde op de radio, begin 2003. Ik had weleens wat over het nieuwe online fenomeen gelezen maar kende het nog niet zo goed. Ik was toen nog programmeur bij Creactive en het leek me wel leuk om in mijn eigen tijd een weblogsysteem te maken. Nu ben ik zelf niet een enorme schrijver. Het systeem was niet voor mezelf, maar ik bedacht een manier zodat anderen snel en zonder installatie van software een weblog konden beginnen.”

“In die tijd was er in Nederland nog niets vergelijkbaars met wat ik wilde maken. Natuurlijk was Blogger er al wel en wat andere Amerikaanse systemen, maar er was niets van Nederlandse bodem. Ik kende de weblogsoftware Pivot, maar dat moest je ook zelf installeren op een server. Ik dacht dat er wel interesse zou zijn bij een paar honderd mensen om zonder enige kennis van HTML en protocollen als FTP hun eigen verhalen online te zetten. In de avonduren begon ik te werken aan Web-log. De keuze voor die naam was heel simpel, het domein weblog.nl was al bezet en web-log.nl nog niet.”

“Terwijl ik het systeem maakte heb ik eigenlijk niet naar bestaande systemen gekeken uit het buitenland. Ik had mijn eigen idee over wat een blog moest zijn en dat maakte ik. Een week later, op [5 april 2003](http://aukje.me/2003/05/13/goh-wat-is-hier-nu-eigenlijk-de-bedoeling-van/) was de weblogtool af en mijn vriendin Aukje was de eerste die het gebruikte. Ze maakte haar eigen weblog aan en begon te schrijven over de alledaagse dingen in ons leven. Gewoon om te testen hoe het werkte en om er op die manier nog wat bugs uit te halen. Op de een of andere manier kwamen er meteen wat mensen op de site om ook een eigen weblog aan te maken. Zo groeide het bezoek eigenlijk elke dag.”

[caption id="attachment_2745" align="aligncenter" width="710"]![De eerste blogpost op Weblog.nl, op 5 april 2003](../images/uploadimages/aukje-e1358434025907.png) De eerste blogpost op Weblog.nl, op 5 april 2003[/caption]



[dropcap]I[/dropcap]k had niet het idee om er echt geld mee te verdienen, ik deed het vooral voor de lol en ik vond het leuk om de reacties van mensen te zien en te lezen en zo het systeem verder uit te bouwen. Vanaf dag één had ik een forum voor feedback genstalleerd en ik liet me vooral door die mensen leiden wat er beter of anders zou moeten, zoals betere moderatie en bevei-liging van hun weblogs.”

“[Adam Curry](http://curry.com/) heeft in de begindagen nog meegeholpen door het hosten van de RSS-feeds. Ik had dat niet ingebouwd en hij wilde dat wel graag, zodat hij in zijn feed-reader onze weblogs kon bijhouden. Hij was helemaal weg van RSS en wilde het graag ondersteunen. Dus stelde hij wat serverruimte beschikbaar om RSS-feeds te kunnen hosten. Dat was maar heel kort want we gingen al snel over op een nieuwe serveromgeving. In augustus liep ik namelijk tegen de grens van mijn server aan, we zaten toen al over de 2.000 weblogs. Eind december 2003 zaten we al tegen de 10.000 weblogs die we hostten. Curry heeft toen een oproep op zijn blog geplaatst dat ik hulp nodig had. Binnen een uur had ik Nils Rooijmans van Ilse Media aan de lijn. Ik had al meer partijen gesproken, maar ik vond Ilse het meest interessant omdat ze al een uitgever waren. Ik had wel het idee dat het in de toekomst interessante mogelijkheden zou gaan bieden. In september 2003 hebben we het nieuws officieel naar buiten gebracht, Ilse Media zou gaan sponsoren met twee servers en een systeembeheerder. Half 2004 hebben ze vervolgens alles overgenomen en kwam ik in dienst van de uitgever. Binnen een jaar was het dus van een zolderkamerproject naar een service bij de uitgever geworden. Bij het eenjarig bestaan hadden we meer dan 35.000 weblogs geregistreerd. Het aantal pageviews ligt dan op ongeveer 17 miljoen per maand, waarvan ongeveer 2 miljoen op de portal. Nog wat andere cijfers uit die tijd: in april 2004 werden er per dag gemiddeld meer dan 200 weblogs aangemaakt, 2.800 blogposts geschreven en 8.000 reacties gegeven.”

“Ondertussen was ik samen met Michiel Houben bezig de service verder uit te breiden. Michiel was vooral bezig met de zakelijke kant van de weblogs, ik hield me bezig met techniek. Later kwam Kim Swagemakers er nog bij voor de marketing.”

“Ik was dus in mijn eentje verantwoordelijk voor de techniek, dat was soms weleens lastig. Er ging weleens wat mis en dan was ik de enige die het kon oplossen. Nu kreeg ik in de begindagen al wel nachtelijke telefoontjes van advocaten omdat die iets op een weblog hadden gelezen wat er niet op hoorde, maar met zo’n groot netwerk was het toch wel andere koek.”

“We begonnen gelijktijdig met GeenStijl en vele andere weblogs en er werd altijd wat denigrerend gedaan over bloggers die op Web-log schreven. Ik heb me daar nooit zo druk over gemaakt. Ik vond het wel apart dat er zo’n verschil was tussen die soorten blogs en dat het zo speelde. Maar het was een andere soort schrijvers. Bij Web-log kwamen de mensen die wel een weblog bij wilden houden maar geen zin hadden in allerlei technische randzaken. De inhoud van de weblogs was wezenlijk anders. Het zijn meer de huis-tuin-en-keukenlogs die op Web-log de toon bepaalden. We hadden een paar marketingblogs die er wel uitsprongen, zoals Petra de Boevere als [het Meisje van de Slijterij](http://www.meisjevandeslijterij.nl/), Albert Treur met zijn mediaweblog [Venturo](http://venturo.weblog.nl/) en [Mediacourant.nl](http://mediacourant.nl/). Een ander populair blog was Het Legioen van Feyenoord met ongeveer 150.000 pageviews per maand. ”

“We zijn echt verschillend van Blogo en Blog.nl. Die netwerken zijn op een andere manier opgezet. Wij zijn vooral gegroeid met de individuele blogs en later met de portal sites. Daarnaast hebben we een aantal leuke samenwerkingen gehad met titels van Sanoma, waar Ilse Media onderdeel van uitmaakte. Zo hebben we voor Margriet en Viva de weblogs opgezet. Ik kreeg een mailtje van [Sanne Walvisch](http://sannew.nl), de verantwoordelijke bij Viva voor de website, ze wilde iets met weblogs doen. Dat mailtje kwam bij Michiel binnen en een paar uur later hadden ze een eigen weblogomgeving staan en konden ze aan de slag. We dachten nooit al te moeilijk en zochten naar de beste en snelste oplossingen voor die titels.”

“We wilden eigenlijk een sociaal netwerk zijn zoals Hyves is geworden. Bij Ilse hadden ze dat voor ogen maar dat is niet echt uit de verf gekomen. We hebben toen nog WIE online overgenomen in augustus 2004, daar probeerden we het community-idee mee te starten. Maar dat bleek toch moeilijk te zijn, omdat er zoveel soorten blogs zijn en er veel kleine groepjes bloggers waren die elkaar kenden. Er was niet echt een grote gemene deler. We konden er geen goed model omheen bouwen, dus we hebben WIE online gelaten voor wat het is.”

“Ondertussen gebruikt Web-log niet meer mijn software maar zijn ze overgestapt op TypePad van Six Apart. Ik begon het als een hobbyproject met een paar honderd gebruikers voor ogen. Nu is Web-log het grootste weblognetwerk van Nederland. Dan moet je wel de juiste software hebben die dat aankan.”

https://twitter.com/JorisL/status/291908641500565504

Aan alles komt een keer een einde, zelfs weblogsoftware. Ik salueer Joris voor het pionierswerk wat hij heeft gedaan in de Nederlandse weblogwereld. Ondanks het verdwijnen van zijn dienst blijft hij een Blogheld!
