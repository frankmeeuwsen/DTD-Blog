---
author: frankmeeuwsen
comments: true
date: 2010-06-27 07:31:39+00:00
layout: post
slug: hoe-de-vpro-een-beetje-nostalgie-terugbrengt-op-de-ipad
title: Hoe de VPRO een beetje nostalgie terugbrengt op de iPad
wordpress_id: 934
tags:
- coverart
- hoezen
- ipad
- LP
---

Ik zat zaterdagavond de film [Almost Famous](http://www.youtube.com/watch?v=qk0XnyrENrE) te kijken. Een prachtige coming-of-age/muziekfilm, semi-autobiografisch gebaseerd op het leven van regisseur Cameron Crowe. Iedereen met een greintje liefde voor muziek uit de jaren '60 en '70, de opkomst van rockmuziek en stadionconcerten zou deze film moeten kijken. In het begin van de film krijgt hoofdrolspeler William een tas van zijn rebellerende zus. De tas zit vol met LP's uit die tijd. Pet Sounds van The Beach Boys, Led Zeppelin, The Who, Jimi Hendrix, je ziet ze allemaal voorbij komen als William voor het eerst door de hoezen bladert. Ik besefte me toen weer eens dat die tijd voor velen van ons voorbij is. Afgezien van DJ's, vinyl-liefhebbers en verzamelaars zullen niet veel mensen op een feestje meer door een platencollectie bladeren voor het volgende nummer. Even door de lijst met MP3's scrollen of gewoon een enorme playlist in iTunes of vergelijkbaar programma en klaar.

[![](../images/uploadimages/michael_angarano_almost_famous_001-300x200.jpg)](../images/uploadimages/michael_angarano_almost_famous_001.jpg)

Tot ik na de film een persbericht binnenkreeg van de VPRO. Hun 3voor12 Luisterpaal is nu voor de iPad beschikbaar en [het begeleidende filmpje](http://3voor12.vpro.nl/tv/#/41396395/43634446/1) gaf me een glimps van herkenning. Je kunt in de app door de hoezen bladeren. OK, het is niet het echte werk, je voelt, ruikt en hoort (jawel!) de hoezen niet als je er doorheen gaat, maar het komt dichtbij. De iPad en vergelijkbare tablets zullen misschien voor een revolutie in muziekland kunnen zorgen? Zoals de langspeler in de jaren '60 de kunst van de platenhoes voortbracht, de CD ons weer andere vormen van muziekkunst bracht (ik denk aan hoezen van [UNKLE](http://www.amazon.com/gp/product/B000VKYBMW?tag=punkeycom-20), [Tool](http://www.flickr.com/photos/garlik/140522758/) en [Scissor Sisters](http://www.amazon.com/gp/product/B000HA4W4S?tag=punkeycom-20)) kan de iPad met zijn groter beeld en interactieve mogelijkheden wellicht weer iets nieuws brengen. Ik ben benieuwd waar de bands mee gaan komen! En download de iPhone.iPad app van [de Luisterpaal](http://itunes.apple.com/nl/app/3voor12-luisterpaal/id324596081?mt=8) natuurlijk!
