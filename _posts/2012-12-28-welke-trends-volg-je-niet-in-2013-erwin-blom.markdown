---
author: frankmeeuwsen
comments: true
date: 2012-12-28 12:00:28+00:00
excerpt: De verzamelde NIET te volgen trends van 2013 door industrie experts en vooruitkijkers.
  Vandaag Erwin Blom met een volledige blogpost.
layout: post
slug: welke-trends-volg-je-niet-in-2013-erwin-blom
title: Welke trends volg je NIET in 2013 – Erwin Blom
wordpress_id: 2594
series:
- Welke trends volg je NIET in 2013
tags:
- TrendOntvolger2013
---

![](../images/uploadimages/tarot-shutterstock_2120576-300x225.jpg)Het einde van het jaar staat in marketingland en de internetindustrie garant voor talloze lijstjes met trends, vooruitzichten, glazenbollenkijkerij en koffiedrabinterpretaties. Ik heb dit een paar jaar aangekeken en ik kom tot de conclusie dat het vrijwel onmogelijk is om écht naar de trends te kijken en er écht een serieuze uitspraak over te doen. Had iemand verwacht dat Google+ dit jaar zo’n vlucht zou nemen? Dat Twitter in de fotofilters zou gaan? Social Business een nieuw modewoord zou zijn? We als makke paarden achter een Koreaanse popster aanhinniken? Het is goed om naar grote ontwikkelingen te kijken, maar tegelijk is het wel zo prettig om je zo nu en dan te laten verrassen. Is het dan wel zo nodig om al die trendvoorspellingen te lezen en je er naar te schikken?

Daarom gebruik ik de laatste weken van dit jaar voor een andere benadering: Ik heb een aantal industrie-experts, startupmoguls, vrienden en andere adresboekbewoners gevraagd welke trends ze in 2013 pertinent NIET gaan volgen. De meesten hebben geantwoord, sommigen denken er nog over na en een enkeling vind het een té moeilijke vraag. De complete serie kun je uiteindelijk vinden op [deze pagina](http://incredibleadventure.nl/tag/trendontvolger2013/).

Vanmiddag een uitzondering, een complete blogpost van Erwin Blom. Omdat hij zo’n moeite had met de vraag.
<!-- more -->
[box type="note" style="rounded" border="full" icon="none"]![](../images/uploadimages/Erwin-e1356559653425.jpg)@erwblo.

Familyman. [Fast Moving Targets](http://fastmovingtargets.nl). Muziek. [Blogger](http://erwinblom.nl). Schaatsen. Amsterdam

[/box]

Blom met zijn mond vol tanden. Dat gebeurt weinig. Blom die niet reageert op een verzoek tot bijdragen. Dat gebeurt weinig. Maar al een week of twee zit er een simpel verzoek van Frank Meeuwsen in mijn mailbox. Of ik op wil schrijven welke 3 trends ik in 2013 ga negeren.
Het scherm blijft keer op keer leeg bij het beantwoorden van die vraag. En dat is niet omdat ik niet denk dat sommige trends zwaar overhyped zijn. Dat is niet omdat ik in sommige trends niet geloof. Dat is omdat ik vaak zeker zo geinteresseerd ben ik wat ik niet snap als in wat ik wel zie. Dat had ik al als muziekjournalist. Een opkomend muziekgenre waar ik niks mee had, liet ik niet links liggen. Ik volgde het juist omdat ik het wilde begrijpen. Of wilde snappen wat anderen er in zagen.
Dat is de reden dat ik geen trends op voorhand ga negeren. Mag ik het daarom beperken tot drie ontwikkelingen die me storen? En als het daarmee niet in de serie past, publiceer ik ergens anders ;-) Ik wil van die mond vol tanden af.
Pratend vanuit Fast Moving Targets …
****

**[dropcap]1. [/dropcap]Toegankelijkheid techniek remt bundelen van krachten** — Het is prachtig dat iedereen altijd en overal simpel kan publiceren, eenvoudig een community kan starten of zonder moeite een crowdfundingplatform uit de grond kan stampen. Maar daardoor worden er te weinig krachten gebundeld en blijven we met verzamelingen kleine initiatieven zitten die als ze groot zouden zijn meer impact zouden kunnen hebben. Met Fast Moving Targets hopen we op een aantal punten een voorzet te geven.
****

**[dropcap]2. [/dropcap]Aandacht voor entrepreneurs doet intrapreneurs zwaar tekort** — Ik ben dol op ondernemers, houd van startups. Maar … laten we de goede krachten binnen bedrijven en organisaties niet vergeten. Bij Apple en Google werken ook gewoon heel goede mensen in loondienst zonder welke die bedrijven niet zo succesvol waren geweest als ze nu zijn. Dus geef naast aandacht voor iedere entrepreneur ruimte aan een intrapreneur. De leraar die nieuwe methoden op school uitprobeert, de programmeur die zijn bedrijf bij de voorhoede houdt, de ambtenaar die zijn organisatie open gooit. Met Fast Moving Targets is dat wat we nog meer gaan doen.

**[dropcap]3. [/dropcap]Van boeken bijbels maken, beperkt de blik** — Mensen hebben houvast nodig, natuurlijk. En dat er veel van waarde in een boek kan schuilen, helder. Maar blijf kritisch nadenken en maak van een inspirerend boek geen bijbel, maak van het beschrevene geen geloof. The Lean Startup is daar zo’n voorbeeld van. Een prima boek dat handvaten geeft voor ieder startend bedrijf (en ook waarde biedt voor gevestigde clubs), maar teveel berichten zie ik opduiken van mensen die wat in het boek staat tot harde waarden bestempelen. Die kennelijk alleen nog willen opereren volgens De Lean Geboden. Niet doen, laat je inspireren, maar blijf zelf kritisch nadenken! Dan proberen we dat met Fast Moving Targets ook.

Oh ja, en de trend dat e-mail dood is ga ik negeren!

Wat zijn jouw te negeren trends in 2013? Laat ze achter in de reacties!
