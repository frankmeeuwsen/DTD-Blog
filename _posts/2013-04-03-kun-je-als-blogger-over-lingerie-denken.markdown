---
author: frankmeeuwsen
comments: true
date: 2013-04-03 20:23:49+00:00
layout: post
slug: kun-je-als-blogger-over-lingerie-denken
title: Kun je als blogger over lingerie denken?
wordpress_id: 3220
series:
- selfpublishing
tags:
- bladen
- howto
- tijdschrift
---

![Bladen13](../images/uploadimages/Bladen13-550x264.jpg)

Naast mijn liefde voor online publiceren ben ik nog altijd groot fan van tijdschriften. Weet je nog dat ik schreef over [Lucky Peach en mijn liefde voor tijdschriften](/waarom-ik-toch-van-tijdschriften-blijf-houden/)? Of over [mijn maandelijkse bezoeken](http://incredibleadventure.nl/2010/01/tijd-voor-tijdschriften/) aan een prachtige tijdschriftkiosk in Antwerpen? Ik ben nog steeds een fan van papieren tijdschriften. Ik koop ze niet meer zo vaak, maar blader nog graag eens door wat bijzondere titels die ik her en der tegenkom. De wereld van de tijdschriften mag dan onder druk staan, als online auteur of blogger kun je er nog een hoop van leren. Of het nu gaat om bladritme of invalshoeken. Of over je keuze voor onderwerpen.

Ik heb recent “[Het Lingeriedenken](http://www.bol.com/nl/p/het-lingeriedenken/1001004005971209/)” van Rob van Vuure gekocht. Een boek uit 2008 alweer, maar nog minstens zo relevant blijkt uit mijn eerste scan van het boek. Ik heb er vanochtend in de trein wat in gebladerd en het boek zit vol met wetenswaardigheden en handige tips als je in de tijdschriften-wereld zit. Maar het is minstens zo bruikbaar online. Zo viel mijn oog op een kort hoofdstuk over restyling. Een quote:


<blockquote>‘Vraag 1 bij een restyling is: wat gaan we niet restylen?’ Bij een restyling moet de essentie van het blad behouden blijven en je moet eerst goed weten wat je per se behouden wilt…</blockquote>


Waarheid als een koe. We zijn bezig met de restyling van Lifehacking en achteraf gezien (we zijn al een end op weg) had ik deze vraag constant in mijn achterhoofd zonder hem daadwerkelijk te stellen. Met het verder ontwikkelen van Lifehacking vroeg ik me steeds af waar de kracht van de site ligt en wat ik wil houden.

Het boek zit boordevol korte hoofdstukken die uitnodigen om wat doorheen te bladeren en je eigen volgorde te bepalen. Bijvoorbeeld de 100 invalshoeken voor een artikel over asperges. Of waarom Jan, Jans en de Kinderen in het buitenland niet werkt. Ik ben er nog maar net in begonnen, maar ben wel erg benieuwd of er nieuwe inzichten zijn over digitale tijdschriften. Verandert het lezen en waarom (niet)?

Genoeg inspiratie om je eigen platform uniek en lezenswaardig te maken! Het Lingeriedenken is een aanrader voor iedereen in de analoge en digitale tijdschriftwereld, maar zeker voor elke blogger en online auteur. En verdomd, Rob [blogt zelf](http://www.zbcom.nl/topics/bldndktr/)! En [Twittert](https://twitter.com/BLDNDKTR)! Waar ik bovenstaand beeld heb gevonden. Dank daarvoor.
