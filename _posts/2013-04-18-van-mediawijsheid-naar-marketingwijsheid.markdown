---
author: frankmeeuwsen
comments: true
date: 2013-04-18 12:56:02+00:00
layout: post
slug: van-mediawijsheid-naar-marketingwijsheid
title: Van mediawijsheid naar marketingwijsheid
wordpress_id: 3294
tags:
- consumerpsychology
- hersenen
---

Mijn tweede dag bij de Mediaparade begon met een onverwacht hoorcollege over de menselijke psyche en de enorme stappen die in neuromarketing worden gezet. Roeland Dietvorst is Research director en Co-founder Neuro Intelligence Group en specialist op het gebied van de werking van de hersenen. Hij vliegt van het ene onderzoek naar het andere inzicht als het gaat om die hersenen. Van de evolutie van de hersenen, waaruit blijkt dat een aantal onderdelen nog steeds hetzelfde zijn, naar termen als Contextual Priming en waarom Bavaria het genotscentrum beter stimuleert dan andere biermerken. Hint: De vrouwen bij de Playboy Mansion commercial deden hun werk voor de kijkende mannen. Of waarom collecteren in dure merkkleding meer geld oplevert. Roeland ratelt de termen en inzichten aan elkaar en zo nu en dan moet je even je gedachten verzetten om het te laten bezinken. De sessie van Roeland maakte des te meer duidelijk dat adverteerders en marketeers echt niet stil zitten. Uiteraard komt een onderzoek van Dan Ariely voorbij, over Assymtric Dominance. In het kort werkt dit als volgt, zie onderstaande foto.

![scaled.IMG_2051](../images/uploadimages/scaled.IMG_20511.jpg)

Als de Economist deze drie abonnementen aanbiedt, dan zal 84% het abonnement van $125 kiezen met zowel online als print toegang. Maar als je de middelste optie weglaat, dan neemt het percentage wat het duurste abonnement neemt enorm af. Een bijzonder resultaat en je kunt er natuurlijk donder op zeggen dat je dergelijke tactieken vaker gaat tegenkomen in webshops en in digitale media.

Het deed mij weer denken aan een artikel hoe reclamebureaus de Amerikanen wisten te overtuigen dat ze stinken en ze [deodorant moesten gebruiken](http://www.smithsonianmag.com/history-archaeology/How-Advertisers-Convinced-Americans-They-Smelled-Bad-164779646.html?c=y&story=fullstory). Een bijzonder verhaal waarin een belangrijke rol is weggelegd voor een bijbelverkoper die copywriter wordt. In zijn advertenties weet hij vrouwen te overtuigen dat ze stinken _zonder dat ze het zelf weten_ en hij biedt de oplossing aan. Deodorant natuurlijk.

We zijn nu bijna 100 jaar verder en we zijn inmiddels gewend geraakt aan advertenties, we weten er door heen te prikken en we doorzien veel tactieken van de adverteerders. Maar Roeland liet vanochtend zien dat we veel beslissing met ons onbewuste brein maken. Dat we er niets aan kunnen doen. We zitten nu eenmaal zo in elkaar. Daarom zal marketing nog wel een tijdje blijven bestaan zoals we het kennen. De inzichten verbeteren en veranderen. Niet alleen over het Nieuwe Marketing, maar tevens hoe adverteerders ons beter kunnen laten kopen.

Wat ik weer uit deze sessies haal is de kracht van de netwerken. Immers, ik kan al deze informatie nu zelf vinden en langzaam maar zeker toepassen in mijn eigen werk en projecten. We kunnen zelf meer mediawijs en marketingwijs worden. En we kunnen elkaar daar van op de hoogte brengen.
