---
author: frankmeeuwsen
comments: true
date: 2013-01-20 20:44:23+00:00
layout: post
slug: ik-wil-meer-blogs-op-het-internet
title: Ik wil meer blogs op het internet!
wordpress_id: 2769
tags:
- bloggen
- bloghelden
---

![resized_daf_21435_indoor_big_library](../images/uploadimages/resized_daf_21435_indoor_big_library-e1358714609267.jpg)Zojuist maakt Elja Daae op haar blog [bekend](http://www.eljadaae.nl/bloggen-als-een-pro-boek/done/) dat ze haar manuscript heeft ingeleverd. De laatste versie van haar boek over bloggen is gereed en nu naar de uitgever. Leuk! Binnenkort dus een nieuw boek over bloggen en bloggers. Het zou weer eens tijd worden, ik vraag me eerlijk gezegd af of na Ernst-Jan’s [_Gij Zult Bloggen_](http://pfauth.com/gij-zult-bloggen/) nog een nieuw Nederlands boek over bloggen is verschenen. Ik denk het niet…

Nu ik nog.

Ik loop al een tijd rond met dat idee voor een vervolg op Bloghelden. In dat boek kun je de begindagen lezen vanuit mijn perspectief. Van de start in 1996 tot de hoogtijdagen in 2005. Een logisch vervolg zou zijn om vanaf 2005 verder te schrijven tot eind 2012. Maar ja…da’s te logisch he!

Bloggen, of in elk geval online publiceren, zit weer in de lift. Misschien zit het niet “commercieel” in de lift zoals in 2004 gebeurde. Maar ik zie echt meer en meer platformen en initiatieven ontstaan. Meer plaatsen om je verhaal te vertellen. Verschillende garages voor je moederschip. Dat kan een moederschip in eigen beheer zijn, een eigen installatie op eigen server. Of een lease-bak via[ Medium](https://medium.com/), [Wordpress.com](http://Wordpress.com) of andere aanbieders.

Door meer mobiel gebruik lijkt de drang om langere artikelen te lezen aanwezig. Klinkt tegenstrijdig, maar denk aan tablet gebruik. Lui op de bank, einde van de dag, niks op TV. Je kunt een boek pakken. Of een goed artikel online lezen. We hebben meer gewenning in digitaal mediagebruik.

Dit zijn allemaal onderbuikgevoelens, niet gestaafd door enig statistiekje of onderzoek. Puur wat rondkijken, met anderen praten. Trouwens, die mensen die lange artikelen lezen, vinden nog steeds je Facebook-pagina leuk hoor. En zijn helemaal voor een korte discussie op Twitter.

Maar goed…al die verhalen, die blogposts, die komen niet vanzelf online. Daar moet je wel wat voor doen. Dus zat ik te denken… Waarom dan niet de nieuwe lichting bloggers wat op weg helpen? Waarom niet een zooi goede tips en hints geven waar je als blogger mee aan de slag kunt? Met tips van Bloghelden. Niet van mij. Of in elk geval niet van mij alleen.

Dus dat zal wel het vervolg worden op Bloghelden. Dat lijkt me wel wat.
