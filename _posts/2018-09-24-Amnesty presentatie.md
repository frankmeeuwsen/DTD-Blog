---
layout: post
title: Presentatie Digitale vrijheid
date: 2018-09-24 9:09:49 +2h
excerpt:
published: true
header: thecycle.jpg
---
Afgelopen zaterdag mocht ik de aftrap doen op de Webmaster-dag van Amnesty International. De mensenrechten-organisatie heeft jaarlijks een dag voor iedereen die verantwoordelijk is voor de lokale websites. Naast de landelijke site heeft elke afdeling zijn eigen site, onderhouden in WordPress of Joomla. De dag is om nieuwe kennis over te dragen over de twee CMS-systemen, om nieuwe inzichten te krijgen om online fondsen te werven en uiteraard elkaar in levende lijve te ontmoeten en te spreken. 

In mijn presentatie "Digitale Vrijheid" ben ik in vogelvlucht door een aantal ontwikkelingen gegaan. De trends die we overduidelijk om ons heen zien, van stem-gestuurde interactie in de huiskamer en de onstuimige opmars van mobiele video. Tegelijkertijd zijn de krantenkoppen van de laatste maanden niet mals. Jongeren verlaten in grotere getale Facebook, Twitter heeft buitenstaanders toegang gegeven tot privé berichten en Google laat anderen je e-mail scannen. 

Tim Wu, bedenker van de term Net Neutraliteit, geeft een denkkader genaamd "[The Cycle](http://www.digitalathena.com/review-of-master-switch.html)" aan de hand waarvan technologie zich altijd ontwikkelt. Van de telegraaf via telefoon, radio en TV naar het internet. Een nieuwe, disruptieve technologie ziet het daglicht, hobbyisten populariseren de technologie waarna grote bedrijven het omarmen en commercialiseren. Vervolgens zullen deze bedrijven de overheid beïnvloeden om regulatie te vertragen of minstens in een voor hen gunstige richting te duwen, waarna weer een nieuwe disruptieve technologie zal volgen. 

De laatste 15 minuten van mijn verhaal zijn besteed aan Mastodon en de aanverwante decentrale diensten die in opkomst zijn. Pixelfed, Funkwhale, Peertube. 
In de vragenronde was er duidelijk interesse van de webmasters in Mastodon en hoe dit zich verhoudt tot andere netwerken. Hopelijk heb ik hier een zaadje geplant over decentrale netwerken, wat zich in de toekomst verder zal ontkiemen. De vraag is natuurlijk wel, zullen deze decentrale netwerken ook ten prooi vallen aan Wu's Cycle?

De complete presentatie kun je [hier als PDF downloaden](/files/20180922-Digitale-vrijheid-Amnesty.pdf) en delen. 