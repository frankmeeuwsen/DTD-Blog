---
layout: post
title: Mijn Facebook account is echt weg
date: 2018-02-23T15:48:26+01:00
excerpt: Je Facebook account verwijderen is supersimpel. Je moet wel 14 dagen geduld hebben.
published: true
header: header-facebook.jpg
---
Ik moet eerlijk zijn, ik had er mijn twijfels bij! Heel vaak hoor ik geluiden over het verwijderen van Facebook accounts in de volgende trant: "Ik had mijn Facebook account verwijderd maar zelfs na die periode kon ik nog gewoon inloggen" of "Na een paar maanden kon ik nog gewoon inloggen en was alles er weer".

Op 8 februari heb ik mijn Facebook verwijderd. Een paar dagen eerder had ik hem gedeactiveerd, maar dat zou er inderdaad voor zorgen dat ik nog altijd kon inloggen en alles weer bij het oude zou zijn. Nee, ik wilde het echt **verwijderen**. Dat zijn dus twee verschillende knoppen in de Facebook omgeving. 

## Facebook gegevens echt verdwenen
Nadat ik in de account gegevens had aangegeven dat ik hem wilde verwijderen, kreeg ik een email. Hier staat duidelijk: "Binnen 14 dagen is alles onherroepelijk verwijderd. Wil je dat toch niet, dan moet je inloggen". OK, dus 14 dagen niet met mijn account inloggen. Dat bleek in de praktijk totaal geen probleem te zijn. Ergens is er een knop omgegaan in mijn hoofd dat ik dus geen Facebook account meer heb en ik merkte dat ik totaal geen urgentie voelde om in te loggen en te checken hoe het met familie of vrienden gaat. Misschien maakt dat me a-sociaal, ik weet het niet. Geen seconde heb ik er over gedacht om toch even die *feed* te checken. 

![De Facebook mail](/images/facebookmail.jpg)

Voor mijn werk bij [Olisto](https://olisto.com) gebruiken we een gezamenlijk account om op Facebook in te loggen, statistieken te checken en posts te plaatsen. Omdat ik niet meer dagelijks bezig ben met onze social accounts maakte ik daar niet zoveel gebruik van. En met dat account volgen we niemand, dus de newsfeed is rete-saai. 

## Facebook het boefje?
Een uur geleden moest ik echter op Facebook zijn en ik open de loginpagina. Ik checkte de datum en ik zag dat de 14 dagen bedenktijd inmiddels voorbij zijn. Een spannend moment! Zou het dan waar zijn? Zou ik nu dus niet meer kunnen inloggen met mijn eigen account? Is mijn account echt weg? Of is Facebook toch een boefje op dat gebied en kan ik wel inloggen om vervolgens in een psychologisch spelletje te komen dat mijn vrienden mij zo missen op Facebook en dat ik toch echt mijn Facebook account weer in ere moet herstellen. Ik was benieuwd. Ik vul de logingegevens in uit 1Password, mijn wachtwoordmanager en ik klik op Log in.

![Doei Facebook](/images/facebookdoei.jpg)

Woei!

Het is dus écht zo! Mijn Facebook account is écht verwijderd. Ik besta niet meer op Facebook! Tenminste... via mijn eigen account. Want als ik met ons gezamenlijke Olisto account inlog en op mijn naam zoek staat mijn avatar wel loeigroot in beeld vanwege een forumpost op Growthhackers.com van een paar dagen geleden die door een of andere spamboer is gepost.

![Hallo allemaal](/images/facebookava.jpg)

Eerlijk gezegd, Facebook verlaten is redelijk eenvoudig voor me. Ik heb er altijd minder liefde voor gevoeld dan bijvoorbeeld Twitter of Instagram (ja, van Facebook, ik weet het) en ik zou meer moeite hebben met het verwijderen van mijn Twitter account. Ik ga Facebook niet echt missen. 

## Facebook account verwijderen?

Wil jij je Facebook account verwijderen? Ga naar [deze help pagina](https://www.facebook.com/help/delete_account) bij Facebook. Wat je dus _niet_ moet doen is je account deactiveren via de instellingen. Daarmee verwijder je niets, maar zet je je account tijdelijk op pauze en blijft de data bewaard. Wat ik trouwens wel bijzonder vind is [de woordkeuze](https://www.facebook.com/about/basics/stay-safe-and-secure/deactivating#9) in hun help-pagina's bij de Privacy Basics voor het verwijderen van je account. "Het Helpcentrum kan je hulp bieden bij het nemen van deze beslissing". Het klinkt alsof het een héél zwaarmoedig besluit is...

![Zo zwaaaar](/images/facebookhulp.jpg)

Kan iemand dit op Facebook posten om mijn vrienden te laten weten dat ik er weg ben?