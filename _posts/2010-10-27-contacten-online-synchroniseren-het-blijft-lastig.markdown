---
author: frankmeeuwsen
comments: true
date: 2010-10-27 09:43:07+00:00
layout: post
slug: contacten-online-synchroniseren-het-blijft-lastig
title: Contacten online synchroniseren, het blijft lastig!
wordpress_id: 1181
tags:
- contacten
- devices
- mobile lifestyle
- synchroniseren
---

![](../images/uploadimages/wpid-2010-10-27-11.46.30-300x225.jpg)Met mijn nieuwe Galaxy Tab kan ik schijnbaar bellen. Zoals ik al in de review op Lifehacking zeg, ik ga niet met zo'n broodplank aan mijn oor lopen, maar ik moet het toch op zijn minst even testen.

Toen ik de simkaart uit mijn iPhone in de Tab stopte begon het gedonder. Op de simkaart staan vooral oude en verlopen contactgegevens en op mijn iPhone zelf staan de meest recente contacten die ik echt nodig zou hebben. Tijd om te synchroniseren dus. Want inmiddels heb ik in mijn Google for Domains account wat relevante adressen verzameld en het is handig het allemaal bij elkaar te hebben. Mijn Tab is verbonden met dat Google account, dus die gegevens worden al gesynchroniseerd. Denk ik. Hoop ik.

Nu heb ik nog een [Soocial](http://www.soocial.com) account. Met deze online applicatie kun je je contacten synchroniseren tussen diverse diensten en apparaten. Maar waar begin je? Met je telefooncontacten naar Soocial te syncen? Of eerst naar je PC en dan synchroniseren? Of misschien toch eerst Google koppelen en dan beginnen. Ik ben inmiddels al wel zo ver dat ik geen contacten meer op een simkaart wil hebben en zo min mogelijk op apparaten zelf. Tenzij ze op de achtergrond automatisch worden gesynchroniseerd. Het Don't make me Think principe.

Het blijven lastige vragen en elke stap vraagt weer nadenkwerk en afwegingen wat te doen. Ik zal onherroepelijk met dubbele contacten blijven zitten, gelukkig kan Soocial die ontdubbelen zeggen ze. Ik ga het proberen.

Want als ik dan eindelijk een gesynchroniseerd adresboek heb over mijn diensten en apparaten begint de volgende stap: Het up-to-date houden. Maar dat is een zorg voor later.
