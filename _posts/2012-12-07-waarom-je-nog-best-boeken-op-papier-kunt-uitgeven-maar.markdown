---
author: frankmeeuwsen
comments: true
date: 2012-12-07 21:39:41+00:00
layout: post
slug: waarom-je-nog-best-boeken-op-papier-kunt-uitgeven-maar
title: Waarom je nog best boeken op papier kunt uitgeven. Maar....
wordpress_id: 2472
tags:
- boek
- seth godin
- storytelling
- uitgeven
---

![](../images/uploadimages/scaled.IMG_1412-225x300.jpg)Gisteren hebben we de eerste update van ons e-book [Lifehacking met Evernote](http://ebooks.lifehacking.nl/shop/lifehacking-met-evernote/) gepubliceerd. Een aantal extra hoofdstukken, nieuwe cover, verbeterde teksten en wat nieuwe screenshots. Wederom was het een race tegen de klok, die we voor onszelf hadden gezet. Maar het is weer de moeite waard. Ik vind het bijzonder om te zien dat na zo’n update mensen direct de nieuwe versie downloaden en gaan kijken wat er nieuw is.

<!-- more -->
Ik ben blij met elke reactie. Maar deze sprak me erg aan. Mitch Roedoe [liet gisteren](http://twitter.com/mitsuo/status/276802181003374592) weten:

http://twitter.com/mitsuo/status/276802181003374592

“Innovating”…Dat is het zeker wel. Toen ik 10 maanden geleden bedacht dat een boek best te updaten moet zijn, wist ik nog niet hoe en wat het met zich mee zou brengen. Inmiddels ben ik wel wat wijzer en ik verwacht de komende maanden meer van deze initiatieven. Zeker nu Apple’s iBook de mogelijkheid heeft om boeken op afstand te updaten met nieuwe hoofdstukken. De opmars van e-books lijkt niet te stuiten. Een prachtige kans voor auteurs, uitgevers en uitgeef-professionals om een verandering teweeg te brengen in hun segment.

Maar een e-book is ook maar een e-book. Of het nu 300 pagina’s of 30 pagina’s is, op je virtuele boekenplank ziet alles er hetzelfde uit. Daar zit nog wel een uitdaging. Hoe kun je opvallen zonder direct te moeten investeren in een eigen app?

Je kunt opvallen met de printversie.

Kijk maar hoe Seth Godin en Martijn Aslander dat hebben gedaan.

![](../images/uploadimages/scaled.IMG_1384.jpg)

Martijn heeft het gezocht in het verkleinen. Zijn Kleintje Easycratie is een samenvatting van het boek Easycratie. Je neemt het zo mee in je achterzak. Een prima boekje wat je in een half uurtje doorneemt. Om daarna het "echte" boek tot je te nemen.

Seth Godin heeft het gezocht in het vergroten. Zijn [Kickstarter project](http://www.kickstarter.com/projects/297519465/the-icarus-deception-why-make-art-new-from-seth-go) voor The Icarus Deception was een _instant hit_, in 3,5 uur haalde hij $40.000 op om zijn boek te publiceren. Bij Kickstarter kun je zelf het niveau van ondersteuning kiezen, waar de artiest je een beloning voor geeft per niveau. Ik koos voor een bedrag van $62, waarmee ik naast zijn nieuwe boek eveneens “ONE COPY of the mammoth limited edition 275,000 word best-of-the-net hardcover collection that won’t be sold in stores” zou krijgen. Ik had geen idee dat het echt een **mammoth** boek zou zijn. Het boek is echt achterlijk groot. Bijna niet te tillen en ram- en ramvol heerlijke quotes van Ome Seth.
Ik vind het enerzijds waanzinnig dat ik zo’n enorme berg papier in mijn huis krijg terwijl ik juist probeer weer oudere boeken en magazines weg te doen (wat nog best moeilijk is, maar dat is een ander verhaal), maar aan de andere kant is een boek op deze manier minstens zo waanzinnig.

Cosmo Kramer had het ooit over een koffietafelboek over koffietafels. Dit boek is écht een koffietafel op zich.

http://www.youtube.com/watch?v=7KuDPfTfw6w

Innovatie in uitgeefland, _creating stuff worth sharing_ en de combinatie online en offline. Ik vind het prachtig.
