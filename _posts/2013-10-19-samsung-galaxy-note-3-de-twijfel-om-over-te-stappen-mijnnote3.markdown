---
author: frankmeeuwsen
comments: true
date: 2013-10-19 07:00:48+00:00
layout: post
slug: samsung-galaxy-note-3-de-twijfel-om-over-te-stappen-mijnnote3
title: 'Samsung Galaxy Note 3 - De twijfel om over te stappen... #Mijnnote3'
wordpress_id: 3673
tags:
- review
- Samsung
---

Huize Meeuwsen is sinds een jaar of wat een Apple huis. Sinds ik ben overgestapt op een Macbook Air en iPhone hebben we niets meer van Microsoft of Android in huis. Dat werkt eigenlijk wel prima, maar ik merkte dat ik vooral voor Evernote zo nu en dan wel eens met Android wilde werken. Om vragen te beantwoorden, de voortgang van nieuwe versies te testen. Maar ook omdat Android een steeds interessanter platform wordt.

De vraag van Samsung en We Are First kwam dus op het juiste moment. Of ik de nieuwe Samsung Galaxy Note 3 wilde testen en er wat over wil vertellen. Sure thing. Zeker omdat Evernote met deze nieuwe Note 3 [een samenwerking heeft](http://blog.evernote.com/blog/2013/09/04/evernote-now-integrated-into-the-samsung-galaxy-note/) met Samsung. Alle notities die je maakt met S Note op de Note 3 kun je direct synchroniseren met Evernote en zijn direct doorzoekbaar op alle andere installaties van Evernote. Met handschrift-herkenning dus.

[box type="alert"]Voor de duidelijkheid: Ik heb dit toestel gratis ontvangen met het verzoek er de afgelopen tijd wat over te delen op sociale kanalen. Ik heb dat her en der gedaan en deze blogpost is onderdeel van de campagne. Ik mag het toestel na de campagne houden. Ik ben volledig vrij gelaten om te doen wat ik wil met het toestel en er over te zeggen wat ik wil.[/box]

Ik heb de Note nu 14 dagen in gebruik als mijn primaire telefoon. Ik heb er een dubbel gevoel over. Het is een krachtig en veelzijdig apparaat, maar tegelijkertijd raak ik er steeds in verdwaald.


## Bellen


Het is dé opmerking als iemand de Note 3 voor het eerst ziet: “Bel je daar mee?” Want het is enorm toestel. En ik heb steeds het gevoel dat ik even over iets heen moet stappen als ik iemand bel. Het voordeel is dat Android het wel wat makkelijker maakt om iemand te bellen. Je kunt standaard, zonder extra apps, contacten op je startscherm zetten en de koppeling met Google Contacten is uiteraard prima. Nog een dingetje, als ik iemand wil bellen, dan wil ik meteen kunnen bellen en niet eerst moeten kiezen of ik wil SMS-en, Facebooken, Google Plussen of een ander sociaal kanaal. Ik wil een app die als ik op een foto op mijn homescreen druk, meteen belt. _No questions asked_.


## Tablet


De S Pen is een interessante stylus bij de Note 3. Het is meer dan zomaar een stylus. Als je hem uit de houder neemt krijg je direct op je scherm een aantal opties zoals tekenen op schermafbeeldingen, een deel van het scherm in een plakboek zetten en snelle memo’s maken. Op Emerce Eday heb een aantal aantekeningen gemaakt met de pen. Dat werkt prima met de eigen Samsung apps S Memo en S Note. Het fraaie is dat de notities [inderdaad naadloos worden gesynct](https://www.evernote.com/shard/s1/sh/ec15a16e-deec-4703-85c8-8c8a90c2606a/afcb6faf28219435bee00a9c863cb09e) met Evernote en binnen Evernote doorzoekbaar zijn op mijn handschrift. Je ziet in de notities eveneens een foto staan, deze maakte ik direct vanuit de app, handig! In de originele versie op de Note 3 staat nog een audiofragment. Deze wordt niet met Evernote gesynchroniseerd. Check hieronder een link naar een Google+ post met een aantal screenshots die ik maakte van wat specifieke functies.








## Werken


Hoe werk ik op de Note 3? De integratie van email is natuurlijk prima. Gmail staat er op en ik kan er prima en snel mee werken. Echter, ik maak standaard gebruik van Omnifocus voor mijn takenlijst en todo’s. En dat werkt alleen op het Apple platform. Dus dat is even lastig. Maar aan de andere kant, mijn Mac is vrijwel altijd in de buurt als ik taken moet doen. Een ander funky dingetje is het dubbele scherm. Een aantal apps kun je gezamenlijk in je scherm bekijken. Klik op een link in Gmail en onderin je scherm verschijnt de browser met de pagina, terwijl je Gmail nog steeds kunt zien. Dat kan eveneens met Youtube video’s. Handig!


## Lezen


De Note 3 heeft een prima scherm. Een uitstekend scherm om teksten op te lezen. Pocket, Flipboard, Evernote artikelen, het is allemaal prima te lezen en weer te delen op andere platformen. Het scherm is enorm helder en groot genoeg om in portret-modus alles prima te kunnen lezen. Het inzoomen op niet-responsieve websites is af en toe wat houteriger dan op iOS en het lijkt alsof Android standaard minder ver inzoomt.


## Acties


De Note 3 heeft enorm veel opties, configuratieschermen en mogelijkheden. Te veel soms. Ik ben geen nitwit wat betreft smartphones en computers. Maar ik kom na een paar avonden nog steeds nieuwe mogelijkheden tegen op de Note 3. Voor een reguliere gebruiker kan dit erg overweldigend zijn. Bij alle mogelijkheden probeer ik scenario’s te bedenken hoe je het handig kunt gebruiken. Zo is het bijvoorbeeld mogelijk om met handgebaren door de fotogallerij te gaan. Zonder het scherm aan te raken. Maar mijn ervaring is dat dit een leuk kunstje is voor één keer en daarna een erg langzame manier is om even een foto te zoeken. Hetzelfde geldt voor de mogelijkheid om met _Air View_ je hand boven je toestel te houden als het scherm uit staat. Je krijgt dan even een overzicht van ontvangen mails, berichten en gemiste oproepen. Maar je moet wel je hand goed en stil boven het scherm houden. Leuk, maar even op de homeknop drukken en kijken wat je mist is net zo handig. En sneller.


## Handige apps


De Samsung Galaxy Note 3 komt uit de doos met een flinke stapel apps. Inclusief de voor mij overbodige Samsung App Store. Echt, we hebben al genoeg winkelstraten met appjes. Deze apps maken het werken op Android voor mij net iets makkelijker:



	
  * [1Password Reader](https://agilebits.com/onepassword/android) - Het eerste wat ik installeerde. Meteen al mijn wachtwoorden van andere devices bij elkaar op mijn nieuwe apparaat.

	
  * [Evernote](https://www.evernote.com/) - Duh…lijkt me nogal logisch. Helaas zonder de nieuwe features en indeling die iOS al wel heeft, maar mét handige widgets voor je startscherm.

	
  * [SlideIT](http://www.mobiletextinput.com/Product/What_is_SlideIT/) - Een vervanging voor het standaard toetsenbord, met de mogelijkheid o afkortingen aan teksten te koppelen.

	
  * [Nova launcher](http://novalauncher.com/) - De standaard Touchwiz van Samsung is prima, maar Nova is nét iets prettiger in gebruik. Maar heeft wel weer een stapel instellingen en configuratiemogelijkheden.

	
  * [Aviate](http://getaviate.com/) - Een tweede launcher die recent ben gaan testen. Ze claimen met je mee te denken om zo op het juiste moment de juiste informatie te laten zien. Scepsis krijgt dan wel de overhand bij mij, maar het bewijst voor mij de innovatiemogelijkheden van Android. Het is een mooie launcher met een interessante invalshoek.

	
  * [ES File Explorer](https://play.google.com/store/apps/details?id=com.estrongs.android.pop) - Een verschil met iOS is de toegang die je tot het Android systeem hebt. Is dat nodig? Niet altijd. Maar het feit dát het kan vind ik wel prettig. Met ES File Explorer kun je verder nog met FTP sites verbinden en andere apparaten in je wifi netwerk. Zoals je Mac.

	
  * [Prey](http://preyproject.com/) - Noodzakelijke app voor al je devices. Wordt hij gestolen? Via de webinterface kun je direct alles op slot zetten, een alarm af laten gaan of compleet wissen. Niet gratis, wel waardevol.




## Conclusie


Allereerst ben ik blij met de kans om gratis dit toestel te mogen te testen en het als bedankje te houden. Zou ik dit toestel zelf hebben gekocht? Nee, niet direct. Maar in de zoektocht naar een goed Android device om vooral rondom Evernote op de hoogte te blijven wat er gebeurt zou de Note 3 zeker op mijn shortlist komen. Of hij het zou overleven is de vraag, want ik vind de verkoopprijs voor een los toestel (minimaal [650 euro](http://tweakers.net/product/341308/samsung-galaxy-note-3/) per vandaag) te hoog. Met een abonnement is het wellicht prima te doen. Ik ben er nog niet uit wat ik zal doen. Ik wil mijn iPhone wel weer gaan gebruiken, maar de lees- en schrijffuncties van de Note zijn echt erg goed, beter dan de iPhone. Maar om dan weer twee telefoons mee te nemen. Ik ga weer een week de iPhone gebruiken en eens kijken wat ik ga missen aan de Note 3. We zullen zien.
