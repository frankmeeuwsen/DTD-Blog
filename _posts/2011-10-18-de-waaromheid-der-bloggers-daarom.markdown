---
author: frankmeeuwsen
comments: true
date: 2011-10-18 21:44:32+00:00
layout: post
slug: de-waaromheid-der-bloggers-daarom
title: De Waaromheid der Bloggers? Daarom!
wordpress_id: 1805
---

Het is inmiddels al weer zo'n anderhalf jaar geleden dat mijn boek [Bloghelden](http://www.bloghelden.nl) verscheen. Ik ben ondertussen al weer met andere dingen bezig maar ik ben altijd blij te lezen dat het nog steeds mensen inspireert. Vooral als het studenten inspireert. Zo'n moment had ik gisteren en dat kreeg vandaag een onverwacht leuk staartje.

Gisteren kreeg ik een mail van [Rosa Scholtens](http://twitter.com/rosascholtens), studente journalistiek in Utrecht. Inderdaad, bij mij op de faculteit. Maar een andere opleiding, want zij doet journalistiek en ik geef les bij CMD. Dat zijn letterlijk verschillende gangen, verschillende werelden, verschillende mores. Maar daarover later misschien nog eens meer. Rosa mailde me vol enthousiasme dat ze als student met een opdracht was begonnen voor het vak (jaja) Bloggen. Kies een niche, maak een blog en ga aan de slag. De mail kwam als een waterval door mijn scherm gedenderd. Een en al passie en enthousiasme over wat ze wil doen en hoe ze dat wil doen. Want ze wil meer dan alleen die blog maken, alleen die opdracht doen. Kort gezegd, ze wil een boek maken met interviews van bloggers. Via Martine kwam ze bij mij terecht. Nu kwam het wel goed uit om elkaar vandaag te spreken en dat werd een leuk gesprek over bloggen en wat het je kan brengen.

Rosa is typisch zo'n student die ik elke dag wel in mijn colleges wil hebben. Vol plannen, doet allerlei relevant werk naast haar studie, vliegt alle kanten op met ideetjes en doet dat met een enorme glimlach op haar gezicht. Ik durf wel te stellen dat ze als tweedejaars student al meer relevante ervaring heeft opgedaan dan menig vierdejaars student. Het interview vloog alle kanten op. Van de begindagen van Punkey.com via de Cluetrain Manifesto naar Frank-ly, Lifehacking en weer terug naar de begindagen van het web. Waarom bloggers doen wat ze doen, wat het kan opleveren, waarom social media als term meer is dan alleen wat technologie. Hoe het web het mogelijk maakt om je eigen verhaal te maken, publiceren en delen. Ongeacht of dat verhaal journalistiek verantwoord is. Het proces is het product geworden, vertelde Erwin Blom me eens, en dat klopt nog steeds.

Op haar blog [De Waaromheid der Bloggers](http://rosascholtens.wordpress.com/) kun je Rosa's reis volgen van de eerste interviews naar het maken van een boek. Ik heb haar vandaag al aangeraden om te kijken naar platforms als Lulu.com en Tenpages.com.

PS: Rosa, deze Â blogpost is in 20 minuten geschreven. Just fucking do it.
