---
author: frankmeeuwsen
comments: true
date: 2010-06-22 05:36:16+00:00
layout: post
slug: en-dan-organiseer-je-ineens-zelf-een-dag
title: En dan organiseer je ineens zelf een "dag"
wordpress_id: 917
tags:
- dagvandeweetjes
- dvdw
- informatie delen
---

[![](http://farm4.static.flickr.com/3121/3180236074_608666c955.jpg)](http://www.flickr.com/photos/grafixer/3180236074/)Het kan verkeren. Sprak ik in mijn vorige blogpost nog [de twijfel uit](http://incredibleadventure.nl/) over weer een bijeenkomst in de (social) media industrie, nog geen 24 uur later zit ik zelf plotseling middenin de organisatie van een nieuwe Dag. [De Dag van de Weetjes](http://www.dagvandeweetjes.nl/). Samen met [Petra de Boevere](http://www.twitter.com/slijterijmeisje) organiseren we deze dag op 30 juni, waarbij we een dag lang via digitale kanalen informatie, weetjes en kennis expliciet zullen delen via hashtags. De dag valt samen met de Social Media Day, wat niet geheel ontoevallig is. Hoe is dit zo gekomen?

Het begon zondagnacht toen Petra een bericht op Twitter deelde dat ze een mail had ontvangen met het verzoek de hashtag #weetjevandedag niet  meer te gebruiken. De afzender Cijfers.netÂ  formuleerde het iets anders. Hij stelde  dat Petra een vergelijkbare dienst aanbied onder [zijn geregistreerde merknaam](http://register.boip.int/bmbonline/details/trademark/show.do?markID=1450007&markNumber=713690&markNumberType=REG). Nu is Petra iemand die veel (heel veel) twittert en inderdaad, soms deelt ze wat wetenswaardigheden met de hashtag #weetjevandedag. Er ontstond een kleine hetze rondom de mail en de opvolgende mails waarbij Petra in niet mis te verstane bewoordingen liet weten dat het van de zotte is dat een bureau dit durft te claimen. Maandag verscheen op Marketingfacts [een artikel](http://www.marketingfacts.nl/berichten/20100621_weetjevandedag._een_hashtag_claimen_kan_dat/) over de situatie waar zich in de reacties de discussie voortzette. Onder andere met de afzenders van de gewraakte email.

Ik zat dit op maandag te lezen en vroeg me af of deze drukte niet is om te zetten in iets positiefs. Natuurlijk is het een vreemde situatie om het gebruik van een hashtag te verbieden. Je kunt dergelijk gebruik beter omdraaien naar iets positiefs. Dat laatste nam ik letterlijk en bedacht #Dagvandeweetjes. Een tweet naar Petra en wat emailverkeer later hebben we ineens de dag geclaimd, is er een website in opbouw en wordt er al over gesproken. En over gediscussieerd. Want we zouden dit doen uit persoonlijk gewin, om [Cijfers.net](http://Cijfers.net) een hak te zetten, om onze expertise te tonen aan de buitenwereld, een case op te bouwen voor presentaties en zijn we niet opbouwend door te laten zien wat de organisatie beter had kunnen doen. Ik begrijp dit echt niet en vind het heel jammer dat de discussie deels direct in het negatieve wordt getrokken. Eenmaal dit plan bedacht ga je wat nadenken over de mogelijkheden en ja, dan bedenk je je dat het publicitair gezien handig kan zijn om de [Dag van de Weetjes](http://www.dagvandeweetjes.nl/) op dezelfde dag als Social Media Day te doen. Ze liggen dicht tegen elkaar aan, wij willen graag laten zien dat het goed kan zijn om vrij online kennis en informatie te delen, Social Media Day viert de revolutie in de media naar een sociale dialoog. Hoe bombastisch dat laatste mag klinken, het kan naast elkaar bestaan. Maar het kwam agenda-technisch vor ons ook het beste uit om het de 30e te doen. Zonder Social Media Day zou de Dag van de Weetjes nog steeds op 30 juni plaatsvinden.

Ik heb er zin in, zo'n Dag van de Weetjes. Omdat het snel is geregeld, in nog geen 90 minuten was er overeenstemming over de dag en het idee en was de domeinnaam geregeld. Dat laatste vond ik eveneens mooi. Via de [iPhone-applicatie](http://itunes.apple.com/us/app/transip/id325181784?mt=8) van [TransIP](http://www.transip.nl) (aanrader!) kon ik rustig in de achtertuin direct een domeinnaam registreren. Geen gedoe met formulieren en faxen, maar je hebt een idee en je kijkt direct of er een domeinnaam bij is te claimen. Een andere interessante dienst die ik gaandeweg ontdekte is Twubs.com, om [hashtags te verzamelen](http://twubs.com/dagvandeweetjes) en te organiseren.

De komende dagen gaan Petra en ik verder met de publiciteit rondom de Dag van de Weetjes. Doe gerust mee, verzamel alvast je Weetjes voor volgende week woensdag en deel ze dan via Twitter, Facebook, je weblog, videoblog, podcast, welk digitaal medium je voorhanden hebt! Hoe meer we delen, des te leuker het is!
