---
author: frankmeeuwsen
comments: true
date: 2010-02-19 11:29:00+00:00
layout: post
slug: 2-0-suicide-note
title: 2.0 Suicide Note
wordpress_id: 595
tags:
- facebook
- informatievrijheid
- netneutrality
- ontvrienden
- Social network
- WORM
---

Zojuist valt een interessant persbericht in mijn mailbox. Ik plaats hem hier integraal (nadruk in onderstaande is van mijn hand), graag jullie mening/idee bij de gegeven situatie...


## Facebook excommuniceert WORM om Web 2.0 Suicide Machine


![](../images/uploadimages/suicidemachine-e1266579158715.png)Tot ons groot verdriet heeft Facebook Inc. besloten dat WORM, producent van de Web 2.0 Suicide Machine, wordt geëxcommuniceerd van Facebook. De Web 2.0 Suicide Machine is op eigen initiatief en zelfstandig ontwikkeld door Moddr_, het medialab van WORM. Door WORM aan te pakken probeert Facebook de Suicide Machine op de knieën te dwingen. De Web 2.0 Suicide Machine maakt het voor gebruikers van - onder andere - Facebook mogelijk om "social network zelfmoord" te plegen.

Facebook dreigt met juridische stappen als de machine niet stopt en heeft nu ook geëist dat WORM zijn Facebook profiel (WORM_Rotterdam) onmiddellijk verwijdert. Facebook stelt dat de Web 2.0 Suicide Machine zijn regels heeft overtreden en daarmee heeft WORM zijn recht verspeeld om het platform nog langer te gebruiken, aldus het Amerikaanse bedrijf bij monde van haar advocaat. WORM wil dit gevecht met Facebook niet aangaan. Het idee achter de Web 2.0 Suicide Machine was namelijk "ontvrienden" en om duidelijk te maken dat gebruikers van social network sites altijd zelf de controle over hun data zouden moeten hebben. Die controle wil Facebook niet toestaan en ook wil het bedrijf het debat hierover niet aangaan.  Van ons hoeft het zo niet meer, en ons rest geen andere keus dan om nu zelf ook online  zelfmoord te plegen. De voorwaarden en de opstelling van Facebook laten voor wat WORM betreft geen enkele ruimte.

WORM betreurt de situatie ten zeerste. De Web 2.0 Suicide Machine was niet bedoeld tegen Facebook, maar als gereedschap voor mensen die om wat voor reden dan ook hun online leven zat zijn. Facebook wil dat alle toegang tot hun dienst, en daarmee alle toegang tot de persoonlijke data van hun gebruikers, via hun eigen "connect" platform gaat. Daarmee kan Facebook zelf de regels bepalen, en deze naar goeddunken veranderen.

**_De excommunicatie van WORM laat zien dat informatievrijheid en netneutraliteit van de gebruiker op veel social network sites een illusie is._** Niet alleen is het mensen niet toegestaan om zich (geautomatiseerd) te ontvrienden, ook wanneer iets gedaan wordt dat bedrijven niet bevalt, kunnen ze besluiten hun onwelgevallige gebruikers uit te sluiten. **_Facebook laat zien dat een gebruiker alleen die vrijheid heeft die Facebook haar geeft_**.

Facebook claimt alle rechten. WORM wil niet langer leven in deze 2.0 wereld. Wij nemen daarom ook afscheid van onze vele "friends". Het gaat jullie goed.

U kunt nu onze online zelfmoord zien via [www.SuicideMachine.org](http://www.suicidemachine.org/).
Geen bloemen, geen speeches.
