---
author: frankmeeuwsen
comments: true
date: 2010-01-06 07:36:20+00:00
layout: post
slug: een-wonderlijk-besturingsysteem
title: Een wonderlijk besturingsysteem
wordpress_id: 348
tags:
- Jolicloud
- netbook
- OS
---

Ik had er nog nooit van gehoord en werd er voor het eerst op Twitter door geattendeerd.[ Fred Zelders](http://fredscapes.nl/tag/jolicloud/), de man die altijd nieuwe gadgets en online applicaties probeert, riep dat hij zo verrukt was met [Jolicloud](http://www.jolicloud.com) op zijn Netbook. Jolicloud? Klonk een beetje alsof het iets met dat aapje Joli-Coeur van Remi te maken had in Alleen op de Wereld. Maar het blijkt een besturingssysteem te zijn wat speciaal is ontwikkeld voor netbooks. Het is een Linux-gebaseerd OS en de oprichter is [Tariq Krim](http://www.crunchbase.com/person/tariq-krim), die we nog kennen als bedenker van [Netvibes](http://www.netvibes.com/). Enkele grote investeerders, waaronder een van de oprichters van Skype, hebben al [4 miljoen](http://uk.techcrunch.com/2009/07/08/jolicloud-raises-42m-from-atomico-mangrove-zennstrom-takes-board-seat/) dollar in Jolicloud gepompt. En het is inderdaad een heerlijk OS!

Nu ben ik nooit zo van de Heilige OS Oorlogen geweest. Het kan mij niet bommen of iemand op een Apple, PC of Linux machine werkt. Als je maar inhoudelijk een bijdrage levert en doet wat je leuk vindt. Het is altijd leuk [om grapjes te maken](http://i.imgur.com/e3GxE.jpg) over een besturingssysteem maar ik zal nooit een OS met hand en tand verdedigen. Nergens voor nodig. Jolicloud is daarentegen wel een OS wat ik elke bezitter van een klein netbook kan aanraden. Het installatiepakket is "slechts" 600 Mb en past dus met gemak op een USB stick. Het installeert zich naast je bestaande OS dus je krijgt er automatisch een multiboot machine bij. Ik draai nu zowel Jolicloud als Windows XP op mijn netbook. De installatie verloopt feilloos maar daarna begint de verwondering pas.



Bij het opstarten krijg je een lijst met applicaties die je kunt installeren, maar die vrijwel allemaal "in the cloud" opereren. Met andere woorden, je kunt Gmail installeren, maar wat het eigenlijk doet is een apart browservenster installeren wat exclusief voor je Gmail is. Links die je daarna in je mail klikt, openen Firefox en niet het venster waar je in zit. Jolicloud maakt uitgebreid gebruik van [Prism](http://mozillalabs.com/prism/), een manier om webapplicaties buiten de browser te draaien, in eigen standalone applicaties. Zo kan ik op mijn netbook, waar ik toch veelal browserbased applicaties gebruik, diverse programma's naast elkaar draaien zonder dat mijn browser overvol raakt met tabbladen en trager wordt. Er worden constant nieuwe applicaties toegevoegd, bij te houden op [hun weblog](http://www.jolicloud.com/blog/) of via [Twitter](http://twitter.com/jolicloud).

Jolicloud maakt zeer intensief gebruik van je internetverbinding. Ik heb het nog niet offline getest, ik vermoed dat ik dan niet zo heel veel meer kan dan met elke andere laptop. Synchronisatie van offline documenten wordt dus ook voor mij in Jolicloud belangrijk. Mede-Lifehacker [Joost Plattel](http://laborantje.nl/2009/08/jolicloud-op-de-msi-wind-u100/) is er in elk geval ook enthousiast over en op Twitter zie je een ook een groeiende groep enthousiastelingen. Ondanks dat Jolicloud op Linux draait (Ubuntu om precies te zijn) hoef je niet bang te zijn voor enge programmeercode en zwarte schermen met razendsnel voorbij schietende teksten. Jolicloud is volledig grafisch georienteerd en voor iedereen bruikbaar. Ik vind het een aanrader!
