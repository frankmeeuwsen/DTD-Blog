---
author: frankmeeuwsen
comments: true
date: 2013-04-07 19:16:44+00:00
layout: post
slug: eerste-kwartaalcijfers-2013
title: Eerste kwartaalcijfers 2013
wordpress_id: 3238
---

Ik ben een week of wat te laat, maar dat mag de pret niet drukken. De zondagavond is een prima avond om in de statistieken te duiken en te zien wat jullie zoal in het eerste kwartaal van dit jaar hebben gelezen. Uit nieuwsgierigheid maar eveneens om te zien waar de interesse ligt en waar ik misschien nog meer over kan en wil schrijven. Alles voor mijn lezers!





## Wat lazen jullie het meeste?





De top 10 van het eerste kwartaal met een verrassende nummer één wat mij betreft. 







  1. De [18 genomineerde blogs](http://incredibleadventure.nl/2013/01/blogawards-journalistiek-de-nominaties/) van de School voor Journalistiek te Utrecht waar ik mocht jureren. Met 710 pageviews duidelijk de meest gelezen blogpost van het eerste kwartaal!


  2. De [open brief](http://incredibleadventure.nl/2013/01/lieve-tess-een-brief-aan-mijn-dochter/) die ik mijn dochter Tess schreef staat op de tweede plaats. Deze blogpost werd met name op Twitter flink gedeeld.


  3. [Wifi in de horeca met Gorillaspots](http://incredibleadventure.nl/2013/01/wifi-in-de-horeca-met-gorillaspots-prima-service/). Een korte post over een fijne service in een restaurant.


  4. [Wat is je oudste spoor op het internet](http://incredibleadventure.nl/2013/03/wat-is-jouw-oudste-spoor-van-jezelf-op-internet/)? Het heeft een paar mensen aan het werk gezet, zie de reacties bij het artikel.


  5. Mijn uitleg over [Google Author Rank en Google Authorship Markup](http://incredibleadventure.nl/2013/03/google-author-rank-en-authorship-markup/). Nog steeds relevant!


  6. [Sanoma stopt met web-log](http://incredibleadventure.nl/2013/01/sanoma-stopt-met-weblog-nl-een-terugblik-met-de-oprichter/). Ik haal herinneringen op aan de hand van mijn interview met de oprichter.


  7. [Programmeren is een fundamenteel recht voor kinderen](http://incredibleadventure.nl/2013/02/programmeren-is-een-fundamenteel-recht-voor-kinderen/). Zo is het!


  8. [Is 4G de verftube van de 21e eeuw](http://incredibleadventure.nl/2013/01/is-4g-de-verftube-van-de-21e-eeuw/)? Een overpeinzing aan de hand van een tweet en een opmerking in een gesprek.


  9. [Hoe kan de Mailbox app wel handig voor je zijn](http://incredibleadventure.nl/2013/02/hoe-kan-de-mailbox-app-wel-handig-voor-je-zijn/)? Een kleine hack hoe je Mailbox slimmer kunt gebruiken.


  10. [Frontaal Naakt stopt](http://incredibleadventure.nl/2013/03/frontaal-exit/). Mijn mening over de situatie.





Wat mij opvalt bij mijn eigen blog na 3 maanden weer intensief schrijven:







  * Het aantal bezoekers is duidelijk hoger dan vorig jaar eerste kwartaal. Vorig jaar waren er zo'n 4800 unieke bezoekers, nu is dat 9.000. Dat is te gek! Maar met die stijging in unieke bezoekers komt wel een keerzijde. Jullie lezen minder posts met z'n allen en de _bounce rate_ is omhoog gegaan. Dat betekent dat de extra bezoekers die hier komen weer net zo snel weg zijn. Maar inmiddels weet ik dat het niet altijd slecht hoeft te zijn. Met wat hulp van artikelen op slimme SEO blogs als [Webanalisten](http://www.webanalisten.nl/de-zin-en-onzin-van-de-bounce-rate) en [Zoekmachine Marketing Blog](http://www.zoekmachine-marketing-blog.com/25959/waarom-context-belangrijk-is-om-de-bounce-rate-te-interpreteren.html) (ugh, wat een naam…) kan ik komend kwartaal beter analyseren wat er met dat weigeringspercentage aan de hand kan zijn.


  * Ik wil een ander ontwerp. Ik dacht met dit Wordpress thema een brug te kunnen slaan tussen mijn zakelijke portfolio, diensten en blogposts. Maar ik merk zelf dat ik bar weinig aan die eerste onderdelen doe op de site. Niet dat het dagelijks onderhoud nodig heeft, maar het meeste bezoek komt direct op een blogpost, leest nog een paar posts, checkt de pagina over mijn persoon en vertrekt. Er gebeurt weinig op de overige pagina's. Tijd om het over een andere boeg te gooien.


  * Dat nieuwe ontwerp moet echt goed werken op een mobiel. Ik zie het eveneens in de statistieken van Lifehacking, het is niet meer realistisch om níet aan een mobiele site te denken. Om je een idee te geven: 3363 bezoekers komen via een Apple apparaat. Op nummer twee staat Samsung met 541 apparaten. Apple domineert dus heel erg mobiel. En dan heb ik mijn eigen IP adres nog uitgefilterd in de statistieken!


  * Jullie reageren weinig. Ik heb geen idee waar dit aan ligt. Maar het verbaast me soms dat er zo weinig reacties zijn. Nu weet ik al die jaren wel dat het gros van de lezers totaal niet reageert. Er is zelfs een regel voor: 1% is actief op je site en reageert vaak, 9% reageert heel soms en 90% leest alleen. Dat gaat voor mij wel redelijk op, maar toch… Hoe kan ik van meer mensen een reactie ontlokken? Tips zijn welkom!





Na drie maanden vrij constant schrijven begint de gewoonte weer terug te komen. Op naar het volle halfjaar!
