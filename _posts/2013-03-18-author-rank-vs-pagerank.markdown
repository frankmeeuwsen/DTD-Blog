---
author: frankmeeuwsen
comments: true
date: 2013-03-18 20:55:46+00:00
layout: post
slug: author-rank-vs-pagerank
title: Author Rank profileert personen, geen pagina’s
wordpress_id: 3143
tags:
- author rank
- google
---

![Hitchcock author rank](../images/uploadimages/hitchcock_authorship.jpg)Eén van de _hete_ onderwerpen in de blogwereld is Author Rank. Nou ja, heet…heet… Bij Blogpraat vanavond waren er nog veel vragen en was er veel onduidelijkheid. Ik ben blij dat [mijn eerdere artikel over Authorship en Author Rank](/google-author-rank-en-authorship-markup/) wat duidelijkheid heeft gebracht maar er bleven vraagtekens in de lucht hangen. Hoe zit het dan met Page Rank? Blijft dat nog wel bestaan? En wat is dan de relatie met Author Rank? Een poging om de boel te verhelderen…

Eerst de ontsnappingsroute even uitstippelen: Ik ben geen SEO expert en ik zal het nooit worden. Ik heb me nooit heel intensief bezig gehouden met zaken als Page ranks, SERPs en CTR percentages. Maar via internet en communities kun je in een korte tijd een basiskennis op doen. Hallelujah. Maar ik weet dus niet _alles_ over dit onderwerp. Het voordeel is dat er op veel over het onderwerp [Author Rank wordt geschreven](https://www.google.com/search?q=Wat+is+Author+rank). Met een avondje gefocust lezen ben je al snel bij. Maar dat maakt me nog geen expert. Hooguit een boodschapper met iets meer kennis.

<!-- more -->


## 




## PageRank versus Author Rank


PageRank is de methode die Google gebruikt om webpagina’s te rangschikken op hun pagina’s met zoekresultaten (de SERPs, Search Engine Result Pages). Een pagina krijgt een hogere PageRank als er meer links van andere pagina’s zijn waarbij het aantal links op die andere pagina’s en de PageRanks van die andere pagina’s ook van belang zijn. Tot zover Wikipedia. Meer info vind je overal online en bijvoorbeeld bij [Edwords](http://www.edwords.nl/kennisbank/handleidingen/google-pagerank/).
Om de PR te berekenen zijn meerdere factoren van belang zoals de leeftijd van de website, de populariteit van de verwijzende pagina en de tekst die de link vormt.
Eén van de _nieuwere_ factoren die Google nu integreert is Author Rank. Dit is een nieuw zoekalgoritme wat Google nu implementeert. Het is nog niet 100% gereed en er zitten nog wat bugs en oneffenheden in. Author Rank is een extra algoritme wat legitieme auteurs beloont, die waarde hechten aan een online reputatie. Het is echter nog niet duidelijk welk effect de Author Rank heeft op de al bestaande PageRank.


## Waarom Author Rank?


Waarom zou Google na jaren de PageRank te hebben ontwikkeld, nu ineens met de Author Rank op de proppen komen? Naar mijn mening is het een logische reactie op de ontwikkeling van de laatste jaren en een extra impuls voor online content op het web in de toekomst.
Author Rank is niet zo nieuw, het eerste patent werd al in 2005 aangevraagd.
In dat patent sprak men over de ontwikkeling van een digitale handtekening voor _“agents”_ (schrijvers en online auteurs) die een reputatiescore ontwikkelen. Die score is mede gebaseerd op publieke reacties op hun content (reacties, delen op sociale kanalen, links). Het cruciale element van de Author Rank is de _portabiliteit_. De Author Rank is niet primair verbonden aan een website, een URL. Maar aan een persoon. Een persoon die bereid is om zijn online reputatie op te bouwen en te laten groeien met kwalitatief hoogwaardige stukken. Stukken waar anderen naar linken, die ze delen, waar je reacties op krijgt. Dat is dus iets anders dan de _linkfarms_ en robotachtige tekstpagina’s die veel SEO-cowboys uit de grond stampten om een betere PageRank te krijgen.

De persoon achter een artikel wordt dus belangrijker. De kennis en expertise van een journalist, schrijver of blogger krijgt ineens waarde in de zoekresultaten. Anders gezegd: Ik weet geen lor van vliegvissen, maar ik kan vast een blogpost over het onderwerp schrijven die qua SEO hoog zal eindigen in de zoekresultaten op dat onderwerp. Maar met de komst van de Author Rank zal er een extra signaal komen dat aangeeft: “die Meeuwsen schrijft misschien lekker over vliegvissen, maar hij is totaal geen expert. Check maar op zijn Google+ profiel en de conversaties in zijn circles.” Mijn artikel over vliegvissen kan dus dalen in de resultaten.

Aan de andere kant, ik mag me wel expert noemen op het gebied van zaken als bloggen, Evernote, selfpublishing en het opbouwen van een persoonlijk platform. Ik heb er in elk geval een méning over. En ik schrijf er over. En ik deel kennis op dat gebied. Publiekelijk. Voor iedereen om te zien, mee te lezen en van te leren. Ome Google ziet dat en met de komst van Author Rank zal dat hopelijk positief uitpakken voor me. Of ik nu op deze blog schrijf, bij Lifehacking of als gastblogger elders.


## Personen boven pagina’s


Voor alle partijen is het veel gunstiger om uit te gaan van de reputatie van een persoon in plaats van een (statische) pagina.



	
  1. **Auteur** - De auteur die een goede Author Rank heeft (let wel, dat is nog steeds een onderdeel van de PageRank) zal hoger in de zoekresultaten komen op de onderwerpen waarin hij expert is en kennis deelt online. Dat kan hem helpen in meer bezoek, meer aandacht, meer _business_.

	
  2. **Sites** - Als een website een gastauteur heeft met een goede Author Rank op een specifiek onderwerp, dan straalt dat af op de site zelf. Die krijgt een betere Page Rank en zal beter vindbaar worden. In zijn totaliteit zal de kwaliteit van de site stijgen omdat je vele experts bij elkaar zet die hun kennis delen.

	
  3. **Google** - Voor de zoekmachine is het zeer rendabel om personen aan onderwerpen te koppelen. Denk aan adverteerders die met handen in het haar zitten en naarstig op zoek zijn naar nieuwe modellen _beyond the banner_. Velen denken nu aan content marketing: het produceren, verspreiden en delen van hoogwaardige kennis rondom een thema voor de adverteerder. Drie keer raden wie ze daar bij kunnen gebruiken. De auteur. En welke partij weet als geen ander welke auteur op welk onderwerp hoog scoort? Google.


Ik voorzie in het komende jaar een nieuwe martkplaats op Google. Ze waren al _disruptive_ met hun Adwords en Adsense systeem. Hiermee gooide ze de markt van banners en advertenties overhoop. Ik zie ze dat in 2013 en 2014 hetzelfde doen op het gebied van contentproductie en -verspreiding. Zoals er nieuwe functies ontstonden met de komst van zoekmachines, advertentiesystemen en sociale netwerken, zo zal dat eveneens gebeuren met de komst van Author Rank.

Ik ben er positief over. De schrijver is belangrijker dan het medium. _Zijn_ verhaal in _zijn_ stem is vele malen belangrijker dan de titel waar het is te vinden. Author Rank gaat hier een belangrijke rol in spelen en zal bepalend worden voor het vindbaar zijn van de juiste expert in de juiste context.
