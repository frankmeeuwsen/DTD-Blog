---
layout: post
title: Smart Sideprojects That Matter...
date: 2018-08-30 09:14:36 +2h
excerpt: De vakantie is voorbij en ik heb zin in bloggen en unconferences!
published: true
---
De vakantie is afgelopen. We zijn weer terug van wat korte vakanties in eigen land. Inmiddels is onze oudste begonnen op de middelbare school, de jongste begint in groep 3 op een nieuwe basisschool en wij gaan weer druk aan de slag. Op dit blog was het eveneens rustig tijdens de zomermaanden. Op de achtergrond staan voldoende halve artikelen, die nog eens door de revisie moeten. Er zijn ideeën genoeg voor nieuwe blogposts. Maar het kwam er allemaal even niet van. Het was John Lennon die zei...
> Life is what happens to you, while you're busy making other plans

Al zijn er [meer vaders](https://quoteinvestigator.com/2012/05/06/other-plans/) van die quote...

## Plannen
Inmiddels is dit blog al dik een jaar actief. De ene week verschijnen meer artikelen dan de andere week. Dan is het weer een week vol links naar Indieweb artikelen, dan gaat het over GDPR voor kleine websites. Het vliegt binnen de grenzen van mijn interesses alle kanten op. En dat is prima. 

In een jaar komen er stapels _side projects_ bij. Van die kleine projecten die leuk zijn om te doen, die als hobby de voldoening geven als ze af zijn. Het probleem met side projects is dat ik ze vol enthousiasme start maar te weinig geduld heb om ze echt af te maken. 
Het zijn zonder uitzondering allemaal digitale projecten die leven in mappen op mijn laptop. Een blik in de map "/Projecten" en er is genoeg te doen. Een kleine bloemlezing (vooral om mezelf te confronteren met de lijst...)

* De oude blogposts van [punkey.com](http://punkey.com) converteren en weer zichtbaar maken.
* Idem voor de blogposts van [Incredibleadventure.nl](http://incredibleadventure.nl).
* Webmentions op deze site verbeteren.
* De principes van [Micropub](https://indieweb.org/Micropub) en [Microsub](https://indieweb.org/Microsub) beter snappen en proberen in te zetten.
* Meer leren over [Activitypub en het decentrale web](https://blog.joinmastodon.org/2018/06/why-activitypub-is-the-future/).
* Een Mastodon bot maken zoals er op de [Botwiki](https://botwiki.org/bots/) stapels van zijn te vinden.
* De tekstversie van [Bloghelden](http://bloghelden.nl) ontdoen van vreemde tekens. > [DONE](/Bloghelden-nu-met-verbeterde-textbestanden/)
* Mijn pagina met [animated gifs](http://gifs.frankmeeuwsen.com/) nieuw leven in blazen.
* Een betere workflow maken voor links die ik hier wil delen, bijvoorbeeld via [Pinboard](/dogfood-2/).
* Mijn Node.JS cursus afronden.

## Smart stuff that matters

Maar eerst heb ik enorm veel zin in de [Smart Stuff That Matters Unconference](https://www.zylstra.org/blog/stuff-that-matters-unconference-2018-smart-home-edition/), morgen in Amersfoort. Georganiseerd door [Ton Zijlstra](https://www.zylstra.org/blog/) en zijn vrouw [Elmine Wijnia](http://storymin.es/), gewoon bij hun thuis. Zoals Ton het ergens noemde, een _ragtag group_ van 45 experts en liefhebbers op allerlei domeinen komen bij elkaar en delen een dag lang kennis over het thema "Smart Stuff That Matters". Nu hoeft Smart Stuff niet meteen de laatste gadget of Internet of Things apparaat te zijn, maar eveneens zaken als "Hoe kun je lokaal slim te organiseren om beter te handelen met de globale ontwikkelingen?", "Hoe word je een smart citizen?" etcetera. De dag is in de vorm van een unconference. Er is geen programma, alleen een breed thema. Iedereen kan er een eigen invulling aan geven en een presentatie geven. De laatste keer dat ik met Ton op een unconference was, op Reboot 2006, bleek ik zelf uiteindelijk [een presentatie te geven](https://diggingthedigital.com/Reboot/) dus het zal me niets verbazen als ik morgen toch weer wat sta te vertellen over mijn ervaringen met het Indieweb, decentrale web en het loslaten van sociale netwerken zonder een digitale kluizenaar te worden. 

Ik weet nog niet wat ik kan verwachten op de unconference van Ton en Elmine, ik begreep al eerder dat de BBQ op zaterdag legendarisch is. Ik weet nog niet zeker of ik daar bij aanwezig kan zijn, maar morgen ga ik vol energie en ideeën naar Amersfoort. De kans is natuurlijk erg groot dat op deze blog een terugblik zal verschijnen. 

