---
author: frankmeeuwsen
comments: true
date: 2013-02-11 22:02:56+00:00
layout: post
slug: het-eerste-avontuur-met-self-publishing-is-bijna-ten-einde
title: Het eerste avontuur met self-publishing is bijna ten einde.
wordpress_id: 2899
tags:
- e-book
- evernote
- selfpublishing
---

![20121109-225231.jpg](../images/uploadimages/20121109-225231.jpg)Vandaag was de vierde lancering van het boek [Lifehacking met Evernote](http://ebooks.lifehacking.nl/shop/lifehacking-met-evernote/). Na de eerste lancering in november 2012 hebben we elke maand een update van het boek geschreven. Niet zozeer het hele boek herschreven, maar extra hoofdstukken, verbeteringen in de tekst en vernieuwingen in Evernote zoveel mogelijk bijgehouden. Omdat we vonden dat je op die manier met digitale publicaties om moet gaan. Blijven updaten, blijven vernieuwen. En het gaf ons natuurlijk wat ruimte om in delen het boek te schrijven.

Ik moet je eerlijk zeggen dat vier updates misschien iets te veel van het goede is. Ik merk dat ik het lastig vind om weer enorm enthousiast te worden van de nieuwe update. Dat was bij de eerdere updates anders, toen had ik echt het gevoel dat we weer een nieuwe stap zetten. Nu voelde het als een “moetje” omdat we het nu eenmaal onszelf en de lezers hebben beloofd. Maar ik ben wél blij dat we het weer hebben geflikt. Weer wat hoofdstukken, weer extra verbeteringen.

Er komt hierna nog één update. Daar heb ik dan wel weer zin in. Als het allemaal goed gaat hebben we de komende weken wat interviews met Evernote-gebruikers over hoe zij de software gebruiken. Deze interviews komen in de laatste update. Dan is het boek af. Dan gaat het tekstueel op slot. Tenminste, zoveel mogelijk. Mochten er toch nog erg belangrijke updates in Evernote komen, dan kijken we op dat moment wat we doen.

Het eerste avontuur met self-publishing zit er dan eveneens op. Een mooi avontuur wat bijna een jaar geleden begon en even wat aanloop nodig had. Maar nu het eenmaal loopt, smaakt het zeker naar meer. Op 1 maart vertel ik bij [Fast Moving Targets](http://fastmovingtargets.nl/) over het hele avontuur, hoe we startten met een idee, een platform bouwden, fans verzamelden, ze op de hoogte hielden, betrokken bij het proces, zochten naar de juiste vorm, speelden en vochten met software om alles zelf te doen, fouten maakten, hoogtepunten hadden, plezier maakten en nu verder leren op het gebied van self-publishing. Ik zal er niet alleen bij FMT over vertellen, de komende tijd zal ik hier wat _memoires_ op een rij zetten voor zover ze nog niet online zijn te vinden bij [mij](/met-dank-aan-2000-fans-en-2-auteurs/), [Oskar](http://lifehacking.nl/algemeen/e-boek-lifehacking-met-evernote/) of [Patrick](http://www.eenmanierom.nl/samenwerken-met-meerdere-auteurs-aan-een-e-book-met-markdown-en-dropbox/).

In de tussentijd, lees in de laatste update van Lifehacking met Evernote wat wij eigenlijk vinden van de combinatie Evernote en Getting Things Done. Nu voor slechts € 8,99 [in de webwinkel](http://ebooks.lifehacking.nl/shop/lifehacking-met-evernote/)!
