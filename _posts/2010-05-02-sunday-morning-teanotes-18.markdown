---
author: frankmeeuwsen
comments: true
date: 2010-05-02 07:29:50+00:00
layout: post
slug: sunday-morning-teanotes-18
title: 'Sunday Morning Teanotes #18'
wordpress_id: 798
tags:
- SMTN
---

Een waterig lentezonnetje, maar dat mag de heerlijke dagen van afgelopen week niet vergeten. Het is lente! OK, Koninginnedag was geen zonovergoten festijn maar daarom niet minder gezellig. De rest van de week was voor mij weer lekker druk en onderhoudend. Niet in de minste plaats omdat vorige week mijn laptop het begaf. Of preciezer gezegd, het besturingssysteem (Windows 7) besloot er even compleet mee op te houden. Dat zorgt weer voor extra tijd die je moet steken in herinstallatie, terugvinden van backups en opnieuw installeren van broodnodige software. Zo kom je er altijd weer achter dat niet alle aangekochte software broodnodig is :-)

<!-- more -->

**Bloghelden**

De releasedatum van Bloghelden komt steeds dichterbij. Afgelopen week heb ik met Timo Boezeman en Saskia Hausel van A.W. Bruna de plannen doorgenomen voor de promotie van het boek. We zijn weer eens lekker ambitieus. Het verhaal van de [Bloghelden](http://www.bloghelden.nl) zal maar liefst in zeven smaken beschikbaar komen. Dus ik mag nog even aan de bak om dat voor elkaar te krijgen, maar het wordt weer een leuk experiment in uitgeefland, dat kunnen we je verzekeren!

**Blogs en Twitter**

Vorig jaar ontmoette ik Peter Vonk, directeur van [Vonk Competentie Expertise](http://www.vce.nl/). Uiteraard hebben ze een website, maar verder werd er nog weinig aan digitale conversaties met klanten en relaties gedaan. Ik heb bij VCE een Inspiration Overload sessie gegeven om zo iedereen inspirerende voorbeelden te laten zien en een discussie aan te gaan over de mogelijkheden en kansen. Dat leidt langzaam maar zeker tot wat nieuwe bewegingen. Een van die bewegingen is [het nieuwe weblog](http://petervonk.com/) van Peter Vonk. Hij is zijn weblog begonnen om kennis te delen, nieuwe kennis te vergaren en zijn expertise op zijn vakgebied te tonen. Erg leuk en inspirerend om te lezen, inclusief de gratis ebooks.

De afgelopen week heeft mijn slager Twitter ingezet om [te laten zien](http://www.yfrog.com/froggy.php?username=slagerijdemolen) hoe pat wordt gemaakt. De biologische slagerij is [een tijdje actief](http://twitter.com/slagerijdemolen) op Twitter en hij adverteert er ook mee in zijn winkel. In een korte fotoserie kun je zien hoe zijn pat's worden gemaakt en neem van me aan, ze smaken prima! Een slager die Twitter gebruikt, wie had dat kunnen denken? Het is de eeuwige vraag die wordt gesteld op conferenties, seminars en cursussen: Ja maar, ik zit niet in de IT/marketing/online/development maar ik verkoop schoenen/koelkasten/pat/gordijnen/kattevoer, hoe kan ik nou gebruik maken Twitter/weblogs/nieuwsbrieven/Facebook? Zie hierboven twee antwoorden. Ben creatief, denk vanuit de klant, luister en vraag. En inderdaad, wat je dan doet is niet direct voor de grootste groep mensen beschikbaar, maar het kan je wel helpen in het verder verspreiden van jouw verhaal. Eigenlijk zoals ik nu doe voor Peter Vonk en Slagerij de Molen...

**Op de voorpagina van De Zaak**

Een mooi momentje voor de Lifehacking-crew. Afgelopen week kwam De Zaak met haar nieuwe nummer en naast een interview van vier pagina's over Lifehacking staan we ook op [de cover](http://moby.to/de5him) van het blad. Een geweldige foto, gemaakt door [Sebastiaan ter Burg](http://twitter.com/ter_burg) en een leuk verhaal in het blad zelf. Ik moet hem nog even inscannen zodat ik het hier kan plaatsen. Komt er dus aan!

**Volgende week zondag?**

Volgende week zondag is het moederdag en ben ik net opgedroogd van een bruiloft die op de 8e plaatsvindt. Een [fairtrade bruiloft](http://fairtradebruiloft.blogspot.com/) trouwens. Dus ik kan niet garanderen dat er Teanotes klaar staan. Want ze worden live op zondagochtend geschreven! Maar in de tussentijd, laat me eens weten wat jij in de Teanotes zou willen lezen. Ik zit bv te denken aan het plaatsen van links en halve gedachten die ik gedurende de week tegenkom en nog niet heb gelezen. Of meer verhalen zoals hierboven. Of iets heel anders wat je van me wilt weten? Laat het in de reacties weten!

De muziek van deze week. Ik plaatste hem al op Inspiration Overload, maar omdat hij zo mooi is: Crosby, Stills, Nash & Young met [Down by the River](http://www.youtube.com/watch?v=6v5E27Fp59c).
