---
author: frankmeeuwsen
comments: true
date: 2010-02-17 22:32:00+00:00
layout: post
slug: tenpages-is-de-sellaband-voor-boeken
title: Tenpages is de Sellaband voor boeken
wordpress_id: 588
tags:
- Community
- platform
- Sellaband
- Tenpages
---

![](../images/uploadimages/10pages-300x200.jpg)

Zojuist gelanceerd [via Twitter](http://search.twitter.com/search?q=tenpages) en [het late nieuws](http://www.youtube.com/watch?v=x9jxnWq3ZHY) op Nederland 3, een interessant nieuw concept om boeken uit te geven. Tenminste, volgens mij is het vernieuwend, want ik heb het nog niet eerder gezien. Dat hoeft geen waardeoordeel te zijn, maar toch. [TenPages.com](http://www.tenpages.com) is een online platform waarop talentvolle schrijvers vanaf de eerste, vers geschreven pagina's ontdekt en gesteund worden door aandeelhouders. Dit met als doel om hun manuscripten uiteindelijk uitgegeven te zien worden door een gerenommeerde uitgeverij.

Je kunt aandelen in een manuscript kopen en zo de schrijver ondersteunen. Als het boek wordt uigegeven verdien je als aandeelhouder mee in de inkomsten van de boekverkoop. De schrijver kan natuurlijk zijn eigen netwerk inzetten om aandeelhouders te werven. Klinkt het bekend? Inderdaad, [Sellaband](http://www.sellaband.com/) is een vergelijkbaar concept, maar dan voor de muziekwereld. Het begint er op te lijken dat de uitgeverswereld leert van de online geschiedenis die is geschreven door de muziek- en filmwereld. Een boeiende benadering van het schrijf- en uitgeefproces. Je kunt als schrijver zo al fans aan je binden, op een manier die net iets verder gaat dan een fanpage op Facebook (maar wordt gerust lid van [die van mij](http://www.facebook.com/pages/Bloghelden/478548600290) hoor!) en waar ook direct een geldelijke beloning tegenover staat.

TenPages biedt ook een platform met schrijftips, literaire events en recensies van manuscripten. Ik ben heel benieuwd wat boekenkenners als [Timo Boezeman](http://www.twitter.com/boezeman) van dit project vinden. Hoe verhoudt het zich tot de "traditionele" uitgevers, hoe kan het naast elkaar bestaan, hoe kan het elkaar versterken, waar moet nu de meerwaarde van een uitgever uit blijken? Eigenlijk is dit een voorportaal waar nog altijd selectie van de uitgever bij zit lijkt me. Want je kunt een belabberd manuscript schrijven maar met al je charme voldoende aandeelhouders krijgen. Gaat een uitgever dan toch nog met je in zee?

Er is ook een wetmatigheid, [The Matthew Effect](http://www.futurelab.net/blogs/marketing-strategy-innovation/2010/02/matthew_effect_%E2%80%93_linking_and_h.html?utm_source=feedburner&utm_medium=feed&utm_campaign=Feed:+Futurelab+%28Futurelab%27s+Blog%29), die hier in werking kan gaan treden: Bij dergelijke platformen en "competities" zijn nieuwe bezoekers eerder geneigd om de al populaire deelnemers verder omhoog te stemmen, ongeacht de kwaliteit van de minder populaire deelnemers. Zo treedt een zelfversterkend effect in werking waarbij de top steeds verder afstand neemt van de rest van de lijst en vrijwel onverslaanbaar wordt. Ik ben benieuwd of dit ook bij TenPages gaat gebeuren.
