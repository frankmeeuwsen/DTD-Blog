---
author: frankmeeuwsen
comments: true
date: 2013-01-21 21:51:18+00:00
layout: post
slug: klein-beginnen-met-email
title: Klein beginnen met email
wordpress_id: 2776
tags:
- email
- mailchimp
- MKB
---

Verderop in de straat woont een interieurarchitecte. Ze heeft ons al een paar keer geholpen met een aanstaande verbouwing en in ruil help ik haar met de online communicatie. Want ze wilden graag "iets doen" met een nieuwsbrief. Voordat iedereen in de pen klimt om te zeggen "Ja maar, je moet toch een plan hebben!" en "Wat zijn dan de doelstellingen?", maak je niet druk. De ervaring leert dat je gaandeweg dit soort vragen goed kunt beantwoorden.
Als je vooraf alle vragen wilt beantwoorden werkt het verlammend. Ik merk nu weer in de praktijk dat het gewoon aan de slag gaan vaak nieuwe inspiratie geeft. Een voorbeeld: Terwijl ik haar door de mogelijkheden van [Mailchimp](http://eepurl.com/uh8Zr) loods komen we bij de lijst met mailadressen van haar opdrachtgevers. Dat blijken zowel particuliere als zakelijke klanten te zijn. Ik leg haar uit hoe je daar in kunt segmenteren en specifieke berichten naar specifieke groepen kunt sturen. Dat brengt ons op de mogelijkheden van autoresponders, de mogelijkheid om geautomatiseerd mailings te sturen op basis van criteria als "mailing wel/niet geopend" of "heeft een week geleden iets gedownload".
Door gaandeweg met haar over die mogelijkheden te praten en te laten zien hoe ik dat met Lifehacking doe, breng ik haar op nieuwe ideeën. Niet dat ze nu direct een volledig geautomatiseerd emailmarketing campagne heeft opgezet, maar het zette haar wel aan het denken over de manier waarop ze workshops organiseert en hoe ze de _offline_ marketing kan combineren met _online_ follow-up. Denk aan het vragen van mailadressen bij een workshop. Een extra mailing als er nieuw fotomateriaal is. 





Een uurtje praten over de mogelijkheden én letterlijk aan het toetsenbord een mailing maken en adressen importeren geeft haar het vertrouwen dat ze volgende stapjes kan zetten. Stapjes, want het gaat niet allemaal vanzelf. En haar belangrijkste werk is interieuren mooier maken en anderen daar mee helpen. Haar werk is niet een emailmarketingcampagne opzetten. Maar met een paar kleine aandachtspunten en even laten zien wat zou kunnen, komt wel de onderneemster in haar los en gaat ze nadenken over de volgende stappen.





Mijn [eigen nieuwsbrief](http://us1.campaign-archive1.com/home/?u=bd34d59ff7a005b5934e13a7b&id=3bdd62767e) is inmiddels weer geactiveerd. Elke twee weken krijg je de meest interessante of meestgelezen artikelen van mijn blog en een extraatje wat niet hier is te vinden. Je kunt je [hier abonneren](http://incredibleadventure.us1.list-manage2.com/subscribe?u=bd34d59ff7a005b5934e13a7b&id=3bdd62767e). 



