---
layout: post
title: Offscreen Magazine - Ik ben een fan
excerpt: Dit persoonlijke blog mag dan wel Digging the Digital heten, maar ik blijf altijd verliefd op mooie magazines. 
date: 2014-10-16
category: webtech
tags: internet zine

---

*Dit artikel publiceerde ik origineel op 16 oktober 2014 op een oud blog en ik wilde het niet kwijt zijn*

![](/images/offscreen-no8-2.jpg)
Dit persoonlijke blog mag dan wel Digging the Digital heten, maar ik blijf altijd verliefd op mooie magazines. Helaas loop ik altijd achter met allerlei magazines die ik nog wil lezen. Op één na, Offscreen Magazine. Ik weet niet meer hoe ik exact met deze titel in aanraking kwam maar in 2013 kocht ik mijn eerste exemplaar in een kleine onafhankelijke kiosk in San Francisco. Met een kop koffie erbij genoot ik van het magazine en ter plekke besloot ik me te abonneren.

![](/images/5EA9033B-0E35-4D7E-BAC2-6EABD896A54E.jpg)

[Offscreen Magazine](http://www.offscreenmag.com/) is een magazine voor de *mensen* achter de pixels. De soms bekende maar vaak onbekende namen achter apps, online services, websites en hardware. Hoofdredacteur Kai Brach wandelt samen met deze mensen door hun leven, de keuzes die ze maken, hun dagelijkse beslommeringen en de dromen die ze hebben. 

Het magazine is gedrukt op prachtig dik papier en je voelt de aandacht en liefde die aan het hele proces is gegeven. Fonts die zijn gebruikt, typografie, design, fotografie. Het is meer een periodiek boek wat je met liefde in de kast zet, dan een magazine wat naast de maandelijkse bladen in de krantenbak belandt. 

Offscreen heeft eveneens een mooi model voor adverteerders. Die zijn er namelijk niet. Elk issue is in het midden gevuld met acht zwarte pagina's van een andere dikte en afwerking. Deze zwarte pagina's zijn de ruimte voor de acht sponsoren die het blad mogelijk maken. Zij kunnen zich daar volgens een vast format presenteren. Logo, tekst en opmaak zijn in een strak stramien gegoten. Zoals Kai in onderstaand interview zegt: 
>Hiermee geef je als art director respect aan je eigen eindproduct. Je stopt veel aandacht en liefde in een compleet magazine en dat wil je niet teniet doen met allerlei advertenties tussendoor. 

Als lezer voel je je eveneens meer gerespecteerd. De sponsorpagina's zijn geen storende factor en passen in het totaalplaatje.

Offscreen Magazine is in Nederland te koop bij [Athenaeum](http://www.athenaeum.nl/) in Amsterdam en natuurlijk online op http://www.offscreenmag.com/

Meer over de achtergrond en de filosofie van Offscreen vind je in onderstaande video, gemaakt door één van de vaste sponsors van het blad, Envato.

<iframe width="560" height="315" src="//www.youtube.com/embed/_xG68lkrMDU?rel=0" frameborder="0" allowfullscreen></iframe>