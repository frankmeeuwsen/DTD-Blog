---
author: frankmeeuwsen
comments: true
date: 2013-02-05 14:57:10+00:00
layout: post
slug: programmeren-is-een-fundamenteel-recht-voor-kinderen
title: Programmeren is een fundamenteel recht voor kinderen.
wordpress_id: 2856
tags:
- basisschool
- kinderen
- onderwijs
- view source
---

![viewsource](../images/uploadimages/viewsource.png)

Met de komst van het World Wide Web ging er een nieuwe wereld voor me open. We hebben het hier over 1995 en ik zag de eerste webpagina’s. De fascinatie voor het web groeide naarmate ik er meer over leerde. Eén van de belangrijkste onderdelen die ik leerde was “View Source”. Het menu-item in elke browser die de motorkap van de webpagina opende. Hierdoor leerde ik zelf de taal van het web schrijven, HTML. Door te kijken hoe anderen werkten met tekst, hoe ze beelden een plaats op de pagina gaven, ik zag het, kopieerde het en deed het na. Of maakte er mijn eigen draai aan.

View Source is een belangrijke ontwikkeling voor mij geweest. Zonder het zelf kunnen kijken onder de motorkap zou ik minder snel ontwikkelingen oppikken en zelf gebruiken. Ik gebruikte het programmeren om verder te leren.

In [deze TED talk van Mitch Resnick](http://www.ted.com/talks/mitch_resnick_let_s_teach_kids_to_code.html) legt hij uit hoe kinderen van nu moeten leren programmeren. Naast het leren van taal en rekenen is het leren van code en programmeertaal een vereiste in deze remixwereld van offline competenties en online vaardigheden. Zijn analogie met taal spreekt mij zeer aan. Het is goed als kinderen leren lezen en schrijven. Maar juist door die vaardigheid leren ze zoveel meer. Door te leren lezen, lezen ze om te leren. Hetzelfde geldt voor programmeren, door te leren programmeren, kun je gaan programmeren om te leren.

Resnick onderbouwt zijn stelling met de software [Scratch](http://beta.scratch.mit.edu/), uit zijn eigen MIT lab. Programmeren kun je op meer manieren leren dan regels code kloppen. Scratch laat dat zien. Door blokken aan elkaar te klikken kun je een activiteit op het scherm krijgen. Zo leren kinderen al op vroege leeftijd te programmeren. Ze leren creatief na te denken over oplossingen, systematisch te werken en samen te werken.

Scratch is één van de vele digitale oplossingen voor kinderen om te leren. Het is een exponent van een grotere trend dat digitalisering onvermijdelijk en onontbeerlijk is in het onderwijs. Dit graaft dieper dan een digiboard of lessen over social media. Het fundamentele begrip dat je kunt leren van elkaars creatief werk door in de bron te kijken, door View Source te doen, dat is een essentiële vaardigheid voor de 21e eeuw.

(Met dank aan Numrush voor [de pointer](http://numrush.nl/2013/02/01/digital-natives-moeten-naast-lezen-ook-leren-schrijven-met-technologie/) naar de TED talk!)
