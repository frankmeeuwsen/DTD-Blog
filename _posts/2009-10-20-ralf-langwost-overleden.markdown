---
author: frankmeeuwsen
comments: true
date: 2009-10-20 20:04:26+00:00
layout: post
slug: ralf-langwost-overleden
title: Ideeën zijn de hoogste vorm van energie
wordpress_id: 278
tags:
- ideamanagement
- mededeling van de directie
---

In januari 2007 maakte ik voor het eerst kennis met een man die mijn denken over creativiteit en concepten voorgoed veranderde. Samen met Ronald van Schaik gingen we naar de VEA cursus "Catch the Big Idea" van [IdeaManagement.com](http://IdeaManagement.com). Onder de bezielende leiding van een kleine, kale Duitser met een grappig Engels accent kregen we in twee dagen een stoomcursus hoe je anders naar creativiteit kunt kijken. We leerden dat creativiteit een proces is, dat het krijgen van ideeën geen geheime formule is, of in je DNA moet zitten. Maar dat het zit in het volgen van een aantal stappen die je anders naar de wereld laten kijken.

Het jaar daarop ging is met Wilbert Pot naar de vervolgcursus van Ralf. Ook nu weer twee dagen vol nieuwe inzichten. Van Fast Laddering naar Fantasymapping en Benefit Design. Enorm inspirerend en voor [Rhinofly](http://www.rhinofly.nl) was het één van de factoren die een ommezwaai in werken en denken betekende. Samen met Wilbert heb ik het verhaal van IdeaManagement bij Rhinofly geïntroduceerd en ik weet dat ook nu nog van deze techniek gebruik wordt gemaakt.

Afgelopen voorjaar mailde ik Ralf of hij weer een cursus ging geven. Hij nodigde me uit voor een nieuwe cursus in mei van dit jaar. Omdat ik net als zelfstandig ondernemer was begonnen, deed hij me een verschrikkelijk genereus aanbod om de best prijzige cursus toch bij te kunnen wonen. Ik heb dat toen afgeslagen door drukte met wat eerste klussen en met de gedachte dat ik de cursus ook volgend jaar zou kunnen doen.

Helaas zal dat niet meer onder leiding van Ralf zijn. Vanavond keek ik op de site van IdeaManagement om de cursusdata voor 2010 eens op te zoeken toen de schrik me om het hart sloeg. Ralf is op 12 oktober overleden. Volgens [diverse](http://bloganubis.com/2009/10/15/rest-in-peace/) [berichten](http://coachingworksblog.wordpress.com/2009/10/14/he-is-here/) op [blogs](http://blog.bppa.de/?p=672) is hij overleden aan een hartaanval. Het was voor mij letterlijk een schok en een rilling die door mijn lijf ging. Ralf was en is één van de weinigen die me op professioneel vlak veel nieuwe inzichten heeft gegeven, iets nieuws heeft geleerd en me heeft geïnspireerd om deze inzichten ook met anderen te delen. De titel van deze post is de kern van zijn denken. Het gaat in advertising niet om de middelen, niet om de in te zetten media, niet om doelgroepen, niet om merken, niet om je concurrenten. Ideeën, daar is waar het om draait. Zorg dat je de energie goed managed die uit een goed idee komt, dan volgt de rest vanzelf.

Ralf Langwost is 47 jaar geworden. Hij zal door velen in de creatieve wereld worden gemist.
