---
author: frankmeeuwsen
comments: true
date: 2010-08-21 18:39:51+00:00
layout: post
slug: gaat-hyves-nu-social-tv-in-nederland-brengen
title: Gaat Hyves nu Social TV in Nederland brengen?
wordpress_id: 1059
tags:
- delen
- hyves
- interactie
- miso
- social TV
---

Sinds de start van Twitter in Nederland zijn de early adaptors (ondergetekende incluis) verknocht aan het medium om gezamenlijk TV te kijken. Via Twitter krijg je tips wat er nu te zien is op welke zender, je discussieert over een programma wat je bekijkt, geeft achtergrondinformatie. Met Twitter is TV kijken voor mij in elk geval een [stuk socialer](http://www.erwinblom.nl/blog/2008/3/4/social-tv-kom-maar-op.html) geworden. Nu is deze trend niet exclusief op Twitter, langzaam zien we meer diensten ontstaan rondom het idee van [Social TV](http://www.marketingfacts.nl/berichten/20070816_sociale_televisie_is_de_toekomst/). Ik schreef [al eerder](/hoe-kun-je-als-tv-serie-de-conversatie-faciliteren/) over de stappen die HBO maakt met True Blood en recent is in de USA [Miso](http://gomiso.com/) gestart, een check-in dienst voor entertainment, _"What are you watching now?"_ maar ook in eigen land zit men niet stil. Vorig jaar maakte Hyves bekend dat ze nauwer gingen samenwerken met de Publieke Omroepen. Een logische stap, want uit de statistieken bleek dat bij populaire programma's het bezoek aan de bijbehorende Hyves flink toenam. De TV kijker zoekt dus een gelijkgestemde om zijn enthousiasme, passie, frustratie of plezier mee te delen en dat vindt hij online.

![](../images/uploadimages/hyvestv-e1282415892432.png)

Hyves is nu gestart met [Hyves TV](http://www.hyves.nl/tv), een mogelijkheid om video's te kijken terwijl je over de Hyves netwerk dwaalt. De video's liggen als een laag over je pagina en je kunt gewoon navigeren over het netwerk. Het werkt erg fraai, je kunt direct in de videoplayer zoeken naar andere video's, opslaan in playlists en direct als gadget op je eigen Hyves zetten. Hier zie ik wel wat interessante ontwikkelingen voor de nabije toekomst ontstaan. Want als Hyves gaat samenwerken met de Publieke Omroepen om bijvoorbeeld populaire programma's een eigen Hyves-pagina te geven en te promoten, waarom dan deze programma's dan ook niet promoten via de videoplayer? Of nog verder, de Hyves-fans van een TV programma kunnen op Hyves exclusieve beelden zien tijdens de uitzending op TV en hierover met elkaar chatten. Of de uitzending is naderhand direct toegankelijk op Hyves. Maar met name het sociale aspect is boeiend. Verschillende leden van het gezin kijken op eigen media hun programma's en wat is nu makkelijker dan je TV avondje combineren met een bezoek aan Hyves. Ik denk dat adverteerders dolblij zullen zijn als een significant deel van hun doelgroep op dit netwerk zit tussen 19.00 en 22.00 uur...
