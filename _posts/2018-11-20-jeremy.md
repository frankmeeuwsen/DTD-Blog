---
layout: post
title: De blogs van fotograaf Chris Cuffalo
date: 2018-11-20 20:47:38 +1h
excerpt:
published: true
header: jeremy.jpg
categories: random
tags: 
        - muziek
        - pearl jam
        - video
---
Als je al 27 jaar fan bent van een band en dan toch nog iets nieuws ontdekt uit de beginjaren van die band. Dat is toch prachtig. Dat had ik vanmiddag, met een mooie rol voor (jawel!) oudere blogposts. 

Het begon op Twitter, waar een [mede Pearl Jam fan aankondigt](https://twitter.com/demetriosns/status/1064804704855695362) dat fotograaf Chris Cuffaro prints te koop aanbiedt van fotoshoots met de band. Ik kende Cuffaro niet maar de foto's brengen veel herinneringen terug uit de beginjaren. Ik herken een aantal beelden en begin wat verder door te klikken op zijn site. Gelukkig heeft Cuffaro veel geschreven door de jaren heen. Zo leer ik dat hij goed bevriend is met zanger Eddie Vedder en op die manier de kans krijgt om een video te maken voor het nummer Jeremy. Ik denk even na, die video is toch door Mark Pellington gemaakt? De iconische video, gebaseerd op een kort krantenbericht over een  Texaanse jongen die zichzelf voor de klas door zijn hoofd schiet. Een enorm krachtig nummer en evenzo stevige clip. 

Na wat zoekwerk kom ik er achter dat Cuffaro een eerdere versie van de video heeft gemaakt. Die natuurlijk [gewoon op Youtube](https://www.youtube.com/watch?v=xwLJl_t94Sg) is te vinden. 

Het verhaal achter het maken van de video heeft Cuffaro [eveneens op zijn blog geplaatst](https://cuffarophoto.com/pearl-jam-jeremy-2/). Een prachtig tijdsdocument wat begint bij een etentje, waar de video wordt voorgesteld en je meeneemt hoe dagelijks de video werd geschoten. Hoe in de avonduren de video wordt ge-edit tot wat het is. En voor fans als mijzelf, de scans van de aantekeningen voor de video en de planning zijn heerlijk. 

Moet je nagaan als dit alleen via Twitter of Facebook was gedeeld, dan zou je dit nooit meer eenvoudig terugvinden en opnieuw kunnen delen. Hoe meer we betekenisvol delen op het open web, hoe relevanter en groter het netwerk voor ons allemaal wordt. 