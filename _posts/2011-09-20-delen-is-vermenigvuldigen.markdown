---
author: frankmeeuwsen
comments: true
date: 2011-09-20 13:52:59+00:00
layout: post
slug: delen-is-vermenigvuldigen
title: Delen is vermenigvuldigen
wordpress_id: 1753
tags:
- Community
- delen
- Pearl Jam
- vermenigvuldigen
---

![](../images/uploadimages/pj20-211x300.png)Een van de grote krachten van het internet is de mogelijkheid om wereldwijd kennis en informatie te delen met gelijkgestemden. Als je me een beetje volgt, dan weet je dat ik een groot [Pearl Jam](http://pearljam.com) fan ben. Dit jaar is voor mij dan ook een feestjaar. Twintig jaar geleden kwam de band bij elkaar en ontstond hun eerste album _Ten_. Dat is dit jaar al gevierd met mooie [re-issues](http://www.youtube.com/watch?v=DHRWtipczcc), [festival](http://www.twofeetthick.com/concert-chronology/pj2011/#pjdw), [boek](http://www.mobypicture.com/user/frankmeeuwsen/view/10756508), [museum](http://www.flickr.com/photos/moonabovelake/sets/72157627469420009/with/6113406989/), [CD](http://www.twofeetthick.com/2011/09/pj20-soundtrack-deep-dive-map-timeline/) en na vanavond [een documentaire](http://pj20.com) in de bioscoop.

De fanbase van Pearl Jam is voor een groot deel via het web georganiseerd. In de eerste jaren van het web, stond de band in het middelpunt van de belangstelling. Dus het was niet zo raar dat in de eerste, prille dagen van het web er al een levendige en enthousiaste online community ontstond. Via mailinglists, nieuwsgroepen, wiki's en websites werden en worden verhalen, kennis en verzamelobjecten gedeeld. Ik maakte kennis met deze community via de zogenaamde _tapetrees_ (ja, dit is nog pr-MP3!), waarmee ik in een korte tijd een leuke verzameling bootlegs opbouwde op cassettes.

<!-- more -->

De band mocht dan wat minder in de belangstelling staan, de community is springlevend. Met de zijprojecten van alle bandleden, met alle geruchten die constant de ronde doen, podcasts, videoblogs, forumruzies en live bijeenkomsten. Ik volg de community soms intensief, soms laat ik een jaar niets van me zien of horen.

Vanavond gaat in diverse bioscopen wereldwijd de documentaire _PJ20_ in premiere, [een prachtig document](http://www.youtube.com/watch?v=GzI8OhR0IVY) van regisseur Cameron Crowe. Ik vond het een mooi moment om eens iets terug te geven aan de community. In 1994 besloten een aantal Pearl Jam fans in Woerden om een internationaal fanzine te starten genaamd Release. Het blad kwam elk half jaar uit, tot en met de winter van 1997. Ik heb alle edities in de kast staan en [deel ze nu online](http://incredibleadventure.nl/pj20). Ik heb de eerste drie ingescand, de rest volgt nog. Je kunt de complete fanzines uit 1994 en 1995 nu online bekijken en downloaden. Mijn cadeau aan de Pearl Jam community.

Delen is vermenigvuldigen. Ik blijf in die uitspraak geloven. Door zelf te delen met anderen kun je groeien. Groei je gezamenlijk. Als persoon en als gemeenschap. Kun je niet delen, dan zul je niet in staat zijn te blijven groeien. Die tijd is definitief voorbij.

Keep jamming.
