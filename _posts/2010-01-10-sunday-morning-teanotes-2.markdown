---
author: frankmeeuwsen
comments: true
date: 2010-01-10 11:37:22+00:00
layout: post
slug: sunday-morning-teanotes-2
title: 'Sunday Morning Teanotes #2'
wordpress_id: 378
tags:
- SMTN
---

![](../images/uploadimages/3327478926_88a2bf522a_b-300x234.jpg)Een week die eigenlijk in het teken stond van slechts n activiteit: [Bloghelden](http://www.bloghelden.nl) schrijven. De afgelopen maanden ben ik heel druk geweest met het verzamelen van informatie, houden van interviews en lezen van oude sites op [Archive.org](http://web.Archive.org). Zoals ik al op Twitter te horen kreeg: Ik leefde in een Joyfull Trip down Memorylane en dat was het ook. Dat is het nog steeds want elke dag kom ik weer nieuwe zijwegen tegen, een interessante oude blogpost over iets wat in het verleden gebeuren, een nieuwe kennismaking met een oude naam. En bij elke naam en gebeurtenis denk ik: "Die zou ook in het boek moeten..." Al bij het begin wist ik dat het vrijwel onmogelijk zou zijn om alles te beschrijven en catalogiseren. Maar er zijn een aantal sleutelfiguren en belangrijke momenten geweest in de webloggeschiedenis van Nederland die sowieso een plaats krijgen in het boek.
Hoe ziet zo'n week er uit? Eigenlijk best saai. Ik zit vooral bij [Igluu](http://www.igluu.nl) op de bovenste verdieping achter mijn laptop te schrijven en te lezen. Ondertussen gaan er nog dagelijks interviews via email de deur uit en krijg ik antwoorden terug. Ik ben vooral erg blij dat iedereen zo enthousiast is over het boek en graag meewerkt. Je zou bijna denken dat het nu al een succes is, maar die gedachte geef ik nog maar niet de overhand!

Nu is het gelukkig niet zo dat ik de hele week alleen heb zitten schrijven, ik ben ook nog wel even buiten geweest. Zo ben ik afgelopen donderdag met [Indira Reynaert](http://www.existenz.nl) bij de [Telegraaf Media groep](http://www.tmg.nl) geweest in Amsterdam. We hebben eind 2009 een cursus Crossmedia Concepting gegeven voor een team accountmanagers. Deze groep is speciaal geselecteerd om voor de eigen Crossmedia Unit nieuwe opdrachten binnen te halen en vooral in samenwerking tussen de business units (krant, radio, online etc) met klanten nieuwe crossmediale campagnes op te zetten. Een enorm leuke klus voor ons, waar we binnenkort een feestelijke slotdiner voor hebben. Donderdag hebben we de cursus geevalueerd en gelukkig is iedereen erg tevreden over onze inzet, kennis en enthousiasme waarmee we de cursus hebben gegeven. Een flinke opsteker voor zowel mij als Indira omdat het de eerste keer was dat we dit samen deden en het voor ons ook wat aftasten en zoeken was hoe de beste verhouding tussen theorie (Indira) en praktijk (mijzelf) is.

Een ander leuk uitje heb ik gisteren al kort beschreven, de [Bright Night](http://www.bright.nl/brightnight). Ik vind het een enorm leuk initiatief, dit was de eerste keer dat ik er een hele avond bij was. in Pakhuis de Zwijger kun je je de hele avond overgeven aan het Ultimate Geekdom. Of zoals ze bij Bright zeggen: Digital Lifestyle. Dat bekt natuurlijk commercieel wat lekkerder. Maar het komt op dezelfde gedachte neer: Alles met een stekker is lekker. Voorafgaand aan de Bright Night had ik een interview met [Erwin van der Zande](http://twitter.com/evdz), de eindredacteur van het blad Bright. Over zijn afgelopen 15 jaar als internetjournalist en belangrijke speler in de opkomst van online publicaties. Uiteraard was dat voor Bloghelden. Tijdens de Bright Night krijg je een behoorlijk divers palet aan presentaties over je heen. Van innovatieve eReaders tot een installatie voor het einde van de Copyright en een live uitpakparty met nieuwe gadgets.
De avond eindigde met de fraaie animatiefilm 9, waar ik [gisteren al over schreef](http://incredibleadventure.nl/2010/01/9-een-fraaie-animatie/). De Bright Night is soms wat rommelig, maar dat is ook de charme van de avond. Ik ben er in elk geval op 12 februari weer bij!

De rest van deze zondag staat ook weer in het teken van Bloghelden. Tenminste, als mijn laptop klaar is met het maken van nieuwe partities. Ik had op mijn laptop twee versies van Windows 7 staan en een data-partitie. Op zich prima, maar als ik maar 1 versie van Windows 7 gebruik, dan kan ik net zo goed een grotere datapartitie maken niet waar? Leek me wel een fraai klusje voor de zondagochtend maar die dingen kosten altijd meer tijd dan je denkt. In de tussentijd maar even de sneeuw in gaan? Nah...ik ga wel mooie schaatsfoto's op Flickr kijken...



Tot zover de Sunday Morning Teanotes van deze week!
