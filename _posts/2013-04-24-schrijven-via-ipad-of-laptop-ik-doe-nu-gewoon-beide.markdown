---
author: frankmeeuwsen
comments: true
date: 2013-04-24 21:31:39+00:00
layout: post
slug: schrijven-via-ipad-of-laptop-ik-doe-nu-gewoon-beide
title: Schrijven via iPad of laptop? Ik doe nu gewoon beide....
wordpress_id: 3329
tags:
- ipad
- macbook air
---

De iPad en iPhone zijn de laatste jaren steeds verder ontwikkeld tot volwaardige apparaten om content op te maken. Of het nu tekst, foto of video is, met de apps van vandaag kun je prima uit de voeten om _webready_ spullen te maken.





En toch kan ik er maar niet aan wennen.





Ik bedacht het me toen ik de nieuwe versie van [Drafts](http://agiletortoise.com/drafts/) op mijn iPad zette en opstartte. Drafts is een geweldige app en bij elk nieuw iOS apparaat is het na Evernote mijn tweede app die ik zal downloaden. Ik gebruik Drafts voornamelijk om snel allerlei quotes, links en ideeën naar andere apps te schieten. Maar met de nieuwe versie kun je nog veel meer. Drafts is net als Evernote een blanco canvas waar je alle kanten mee op kunt. Met de Dropbox acties, URL acties en Email acties kun je je fantasie de vrije loop laten gaan om op allerlei wijzen gebruik te maken van dit digitale rangeerterrein op je tablet of telefoon.





Co-auteur [Oskar van Rijswijk](https://medium.com/@ovanrijswijk) zweert bij zijn iPad en doet vrijwel al zijn werk op de tablet. Hij is een groot pleitbezorger voor apps als Drafts en ik waardeer dat enorm. Maar ik kan er maar niet aan wennen om langere stukken op een iPad te schrijven. De Alt-tab beweging en snelle toetsencombinaties op een laptop ben ik zo gewend en zitten zo in mijn manier van werken, ik krijg dat maar niet lekker op de iPad. Ondanks mijn externe toetsenbord blijft het altijd een beetje hannessen voor me. Ik weet zeker dat ik met Drafts prachtige _actionchains_ kan bedenken om allerlei interessante links, knipsels, todo's, tweets etc te maken en te delen. Kijk bijvoorbeeld eens bij [deze geweldige review op Macstories](http://www.macstories.net/reviews/drafts-3-review-better-ios-automation-and-workflows/) over Drafts3. Ik heb hem gelezen en ik ben echt enthousiast over de mogelijkheden. Maar in mijn achterhoofd twijfel ik of ik de tijd en energie in moet steken om meer gebruik te maken van mijn iPad op deze manier. Want mijn Macbook Air is net zo makkelijk mee te nemen. Net zo licht, net zo snel.





Sterker nog, deze blogpost schrijf ik op die Macbook Air, in [Multimarkdown Composer](http://multimarkdown.com/) en ik alt-tab snel naar mijn Chrome browser om even wat links te zoeken en in de tekst te zetten. Ik hang lekker in de stoel, voeten omhoog en de laptop ligt op mijn schoot terwijl ik typ. Enorm ARBO-onverantwoord maar voor mij een heerlijke manier om wat gedachten snel op papier te krijgen. Ik zie mezelf dit niet doen met de iPad.





Dankzij het gemak van Dropbox ben ik met deze paragraaf even overgestapt naar mijn iPad om te kijken hoe dat aanvoelt. Typen op de iPad met mijn Logitech keyboard op schoot. Het is niet zo veel anders, maar het is allemaal wat lichter, wat minder robuust. En ik merk dat ik meer typefouten maak. Dat zit dus meer in het toetsenbord dan het gebruik van de iPad als productie apparaat. En ja, het snelle Alt-tabben naar andere apps zit er niet in. Ik moet het toetsenbord loslaten om even met mijn vingers een andere app aan te wijzen waarin ik iets wil doen. Ik werk nu in Byword, de Markdown app op mijn iPad die ik persoonlijk het lekkerste vind werken. Er zijn meer mogelijkheden, zoals [Writing Kit](https://itunes.apple.com/nl/app/writing-kit-research-write/id426208994?mt=8), waarmee je in de app zelf links kunt zoeken. Dus al schrijvende ben ik al weer naar Writing Kit overgestapt. Want daar kan ik voor blogposts net iets meer in doen dan plat schrijven zoals in Byword.





Goed…ik ben tijdens deze blogpost dus overgestapt van Multimarkdown Composer op mijn Macbook Air naar mijn iPad waar ik eerst Byword gebruikte en nu Writing Kit. En alles terwijl ik lui aan tafel zit met de voeten op de stoel. Het valt allemaal reuze mee en ik vind het bijzonder dat ik zo makkelijk en gedachtenloos kan overstappen van het ene programma naar het andere.





Ik ben eens verweten dat ik in mijn blogposts geen standpunt inneem. Dat ik al schrijvende tot een andere conclusie kom dan waar ik mee begon. En dat zou slecht zijn, volgens studenten aan een of andere opleiding in het zuiden van het land. Nu gebeurt weer hetzelfde. Uiteindelijk, al schrijvende, merk ik dat schrijven op de iPad reuze meevalt. Dat het vooral een _mindset_ is. Wat dan wel weer jammer is, de tekst mindset die ik net italic maakte, dat kan ik in Writing Kit weer niet met een sneltoets doen. Dan moet ik weer dat scheve i-icoon aanraken op mijn scherm. Dat zou makkelijker moeten. Gewoon met mijn toetsenbord.





De komende twee dagen ben ik op [The Next Web Conference](http://thenextweb.com/conference/europe/) en ik was van plan om mijn Macbook Air mee te nemen. Maar ik denk dat ik één dag alleen mijn iPad meeneem. Kijken hoe dat gaat en wat ik wel en niet kan doen. Ik ben niet van plan om daar te livebloggen, maar tijdens wat sessies even aantekeningen maken, mindmappen, materiaal checken, ik moet het toch maar eens proberen met de iPad. Dus dat gaan we doen. Zo dan. Nu even uitvogelen hoe ik dit ga publiceren vanaf mijn iPad :-)
