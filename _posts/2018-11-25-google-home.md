---
layout: post
title: Het onontgonnen gebied van Google Home
date: 2018-11-25 15:28:56 +1h
excerpt: Zet een zesjarige bij Google Home en de kansen dienen zich aan...
published: true
header:
categories: webtech
tags: 
- google home
- webtech
- voice
---
Het is zo eenvoudig geworden. Je hoeft voor de Black Friday deals niet eens de deur uit. Gisterenavond zat bij onze wekelijkse voedseldropping van Albert Heijn de bestelde Google Home Mini. Een kleine, aaibare babbelpuck met datadrang. Ja mensen, dat ben ik me echt wel bewust. Na alle verhalen over het stoppen met Google en Facebook nu toch een Google Home in huis? Zeker, om te weten wat het is, om te begrijpen wat de mogelijkheden zijn én om te verkennen hoe ver de tentakels van je gesproken woorden reiken als ze eenmaal op de Google servers staan. 

## Woonkamer versus Livingroom
Natuurlijk is het eenvoudig om te vragen wat voor weer het wordt, wat het laatste nieuws is en waar de Kerstman woont. Het werd al wat complexer om mijn Philips HUE verlichting lekker te laten werken met Google Home, wetende dat deze al aan Homekit van Apple zit. Het conflicteert allemaal wat met elkaar. Niet alle lampen worden direct gevonden, het feit dat ik de woonkamer in Homekit heb hernoemd naar _Livingroom_ doet Google Home prompt van taal veranderen, maar na wat proberen en leren lukt het aardig om met je stem het licht te bedienen. Maar eerlijk gezegd, gewoon op een lichtknop drukken vind ik net zo handig. 

### Dierengeluiden
Het werd pas écht een feest toen onze zesjarige Finn ontdekte dat we een nieuwe huisgenoot hebben. Hij vraagt Google Home de hemd van het lijf en deelt alles met hem (haar? het?). Als Finn zegt "Hey Google, ik heet Finn", dan krijgt hij het kille antwoord terug "Sorry, daar kan ik nog niets mee doen. Maar ik leer steeds bij". Zijn vraag "Waar woont Sinterklaas" kreeg een uitgebreid Wikipedia lemma terug over Myra en de sterfdag van Sinterklaas. Gelukkig viel dat laatste niet op bij deze nog-gelovige. 
De doorbraak kwam toen Finn ontdekte dat Google Home dierengeluiden en instrumenten kon teruggeven. Hij was al snel zo'n 30 minuten zoet om zijn kennis van het dierenrijk en instrumenten te testen. Het is prachtig om te merken hoe onbevangen en open een kind direct vragen stelt én interactie verwacht van de stembesturing.

### Vind je kansen
Finn vroeg van alles aan Google Home, maar kreeg heel vaak geen goed antwoord terug. Of gewoon geen antwoord. Natuurlijk staat stembesturing nog in de kinderschoenen en is Google Home nog maar net in Nederland beschikbaar. Dat uurtje met mijn zesjarige gaf me al een aantal ideeën voor nieuwe diensten die je via _voice_ beschikbaar kunt stellen. Van dierengeluid-spelletjes tot uitgebreide seizoensverhalen (vraag maar eens waar de Paashaas woont...), van stem-interactiemodellen met kleuters tot het leren van nieuwe woorden. 

<iframe width="560" height="315" src="https://www.youtube.com/embed/jZECKaWDARE" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen></iframe>

Ben je een ontwikkelaar voor voice-diensten, ga eens een weekend veldonderzoek doen bij een gezin en je vindt volgens mij allerlei kansen voor bestaande merken en nieuwe ondernemingen. 

Ik blijf sceptisch over een microfoon in huis van een notoire dataslurper en advertentiegedreven surveillance kapitalist. Onze Google Home gaat op een slimme stekker waarmee we dankzij [Olisto](https://olisto.com) op commando de dienst aan en uit kunnen zetten. Door simpelweg de stroom er af te halen als je hem niet nodig hebt. Maar tegelijkertijd zie ik enorm veel kansen op dit onontgonnen gebied en begrijp ik dat er veel ontdekt zal worden. 

En dat Google Home [nog niet weet Wie De Mol Is](https://trustnobody.nl/).... dat lijkt me een kwestie van tijd toch? 