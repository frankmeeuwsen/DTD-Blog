---
author: frankmeeuwsen
comments: true
date: 2013-04-14 21:38:04+00:00
layout: post
slug: ik-heb-het-nooit-hardop-geschreven
title: Ik heb het nooit hardop geschreven…
wordpress_id: 3270
series:
- selfpublishing
---

![colametcor](../images/uploadimages/colametcor-150x150.jpg)Ik heb het nooit hardop geschreven maar het is zo, ik probeer hier elke dag iets te schrijven en te publiceren. Soms mis ik een dag, dan moet ik een dubbele dienst draaien ergens in de dagen erna. Waarom ik dat doe? Omdat ik mezelf die belofte heb gemaakt. Toen ik vorig jaar juli op vakantie was las ik een paar e-books: [You Are A Writer](http://www.amazon.com/gp/product/B007YJEIAS/ref=as_li_ss_tl?ie=UTF8&camp=1789&creative=390957&creativeASIN=B007YJEIAS&linkCode=as2&tag=punkeycom-20), [Turning Pro](http://www.stevenpressfield.com/turning-pro/) en [$100 Startup](http://100startup.com/). Deze drie boeken gaven me het idee dat het mogelijk moet zijn om weer meer te schrijven en te publiceren. Wist ik veel dat ik een paar maanden later met Lifehacking met Evernote ineens een _self-publisher_ zou zijn. Gedurende de laatste maanden van 2012 probeerde ik al meer te schrijven maar de drive was er nog niet genoeg, zo blijkt nu. De schrijfspier was misschien nog niet voldoende ontwikkeld.

Maar wat me nog beter heeft geholpen, hoe paradoxaal het klinkt, is het _niet_ van de daken te schreeuwen. Al die zelfhelpsites zeggen dat je je voornemens met anderen moet delen, om zo _accountable_ te zijn voor de toekomst. Als je tegen je vrienden vertelt dat je gezond gaat leven en een week later zit je met bij een fastfood keten, dan kunnen ze je er op aanspreken.
Ik wilde dat juist niet. Ik wilde niet hardop zeggen dat ik elke dag een stuk publiceer. Ik wilde eerst op eigen kracht de gewoonte ontwikkelen. Elke dag weer het gevoel hebben dat ik iéts moet schrijven en publiceren.

Afgelopen week schreef ik mijn 100e artikel van het jaar op deze site. Vandaag had ik de hele dag een knagend gebrek aan onderwerpen. Of nee, geen gebrek aan onderwerpen, maar een gebrek aan invalshoeken en _drive_ om te schrijven. Ik heb drie halve artikelen gemaakt en halverwege omgedraaid en ze laten liggen. Het klopte niet, het was niet lekker, het liep niet. Maar ik móet wel iets publiceren vandaag. Dat móet van mezelf.

Ik pak een paar bewezen trucs om mezelf weer op de rit te krijgen. Ik zet wat trefwoorden in de [Blog Content Generator](http://seogadget.com/content-strategy-generator-tool-v2-update/), maar er komt weinig spannends uit. Ik neem een getal in mijn hoofd en kijk in Evernote bij die notitie in mijn Swipe File. Ik probeer weer een alinea te schrijven op basis van dat onderwerp (22 blogging tools) maar ik blijf hangen. Ik heb gewoon geen zin om zo’n lijstje te maken. Tenminste, nu even niet.

Het is 23:18 uur. Ik heb nog 42 minuten. Ik open MultiMarkdown Composer en begin maar te schrijven. Ik begin met een uitspraak die ik afgelopen vrijdag deed in een gesprek met Cor Noltee. Dat ik nooit hardop heb geschreven dat ik elke dag wil schrijven en publiceren. En voor je het weet heb je een blogpost van 500 woorden geschreven. Het kan dus echt wel.

De moraal van het verhaal? Perfectie wordt overschat en alles kan een onderwerp zijn. Maar je moet jezelf er toe zetten. Just F-in do it.
