---
author: frankmeeuwsen
comments: true
date: 2013-08-27 09:15:52+00:00
layout: post
slug: hoe-kom-je-de-vakantie-door-zonder-email-facebook-en-twitter
title: Hoe kom je de vakantie door zonder email, Facebook en Twitter?
wordpress_id: 3588
tags:
- email
- facebook
- lifehack
- rust
- tip
- twitter
- vakantie
---

![instaholiday](../images/uploadimages/instaholiday-400x400.jpg)Een laptop is overbodige bagage voor mijn vakantie. Ik neem alleen mijn iPhone en iPad mee. Mijn iPad om bij te lezen in aangekochte ebooks en mijn iPhone, nou ja, zodat ik bereikbaar ben op mijn telefoonnummer. Ik kies er bewust voor om twee sociale netwerken actief te laten: [Path](/is-path-nog-steeds-mijn-twitter/), het mobiele privé netwerk. De activiteitstroom is relatief laag en de berichten zijn voor mij relevanter dan op andere netwerken. En Instagram. Omdat ik deze vakantie had besloten om met een paar foto-apps de vakantiefoto’s te maken. Tegelijk wilde ik via Instagram zien hoe een paar andere vrienden hun vakantie beleven. Wederom een lage update-frequentie en meer relevantie. Alle andere netwerken en email wil ik tijdens mijn vakantie niet zien of lezen. Ik heb de afgelopen twee jaar een manier bedacht die voor mij uitstekend werkt. Het gaat in drie stappen.




## Wachtwoord veranderen


De avond voor ik vertrek verander ik op mijn laptop de wachtwoorden van mijn email, Facebook, Twitter en Linkedin. Ik gebruik [1Password](http://lifehacking.nl/algemeen/een-veilig-wachtwoord/) voor al mijn wachtwoorden op al mijn apparaten. De nieuwe wachtwoorden zijn minimaal 50 karakters lang en niet te onthouden. Denk aan een wachtwoord als L$hX>@}r9U7?Nexzv;68dyPj^2)2+Ai7C4c3VwQTo/YkJqH3Mp
Dit wachtwoord sla ik níet op in 1Password, want dan zou ik er bij kunnen op mijn iPad of iPhone. Ik sla het op in een encrypted tekstbestand op mijn laptop via [Truecrypt](http://lifehacking.nl/algemeen/beveilig-je-usb-en-laptop-gegevens-met-truecrypt/). Mocht mijn laptop tijdens de vakantie gestolen worden, dan kunnen ze in elk geval niet zo maar bij die nieuwe wachtwoorden.


## Uitloggen


Ik check nog eenmaal of de wachtwoorden kloppen door opnieuw in te loggen en daarna definitief uit te loggen op mijn laptop. Vervolgens log ik uit op alle apps en diensten op mijn iPad en iPhone. En dat is alles.


## Rust


Mijn laptop ligt op een veilige plek thuis en ik kan op vakantie. Geen toegang tot mail en andere diensten en het geeft een instant gevoel van rust. Sterker nog, na een dag merkte ik al dat het besef dat ik niet bij mijn mail kon er voor zorgde dat ik niet eens de behoefte had om de apps te openen. Hetzelfde geldt voor Twitter en Facebook. Ik weet dat ik er niets op kan zetten, dus waarom zou ik de sites of apps starten om te bekijken wat er gebeurt? Die drang had ik totaal niet. De vakantie was heerlijk, we hebben wel wat foto’s gedeeld onder vrienden op Instagram en Path, maar dat is alles. Dus geen totale ontkoppeling met de online wereld, maar voor mij meer dan ik normaal heb.


## Terugkeer


Want dat merkte ik al een dag na terugkomst. Ik start thuis de laptop weer op en log met mijn wachtwoorden opnieuw in. En direct zit ik in de mail en kijk ik wat er op Twitter is gebeurd. Maar wat blijkt? Van de plusminus 300 mail zijn er hooguit 3 relevant voor werk en op Twitter is er weinig spannends en nieuws.
En toch check ik nu weer geregeld mijn email. Ik zit weer in de dagelijkse gang van zaken en ik merk dat ik mezelf moet tegenhouden om niet constant mijn mail te checken. Daar zijn allerlei oplossingen voor, zoals we op [Lifehacking](http://lifehacking.nl/kantoor-tips/houd-je-e-mail-inbox-leeg-tijdens-je-vakantie/) beschrijven. Maar ik vind het opvallend dat ik een software-matige oplossing nodig heb. Tijdens de vakantie was het besef van geen toegang voldoende om mijn gedachten te verzetten. Misschien zit daar wel een oplossing. Een app die elke dag je wachtwoord wijzigt voor specifieke diensten en je pas op een gegeven tijdstip het nieuwe wachtwoord geeft.

Ik heb helaas nog niet de mentale kracht om zonder hulp weg te blijven van digitale diensten en sociale netwerken tijdens mijn vakantie. Daarom heb ik deze oplossing voor mezelf gemaakt. Wat doe jij om vrij te blijven van werkmail en sociale updates tijdens je vakantie? Welke truc heb jij jezelf aangeleerd?

(Foto: Een [eigen Instagram](http://instagram.com/p/dAb3OtO0QR/) foto van het Zeeuwse strand, gemaakt met [Oggl](http://hipstamatic.com/oggl/))
