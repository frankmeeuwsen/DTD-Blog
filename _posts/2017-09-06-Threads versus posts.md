---
layout: post
title: Threads versus posts
excerpt: Twitter threads zijn hotter dan blogposts. Maar er is een weg terug
published: true
header: tape.jpg 
categories: 
    - bloggen
---

Het viel me al een tijdje op dat er steeds meer threads op Twitter verschijnen. Een Twitter thread is een serie tweets die iemand post door steeds op zijn (of haar) vorige tweet te reageren. Daarbij nummert hij zijn tweets en geeft aan het einde aan dat de thread voorbij is. Zie [dit voorbeeld](https://twitter.com/Noahpinion/status/904366578149408769) van een politiek geladen thread en [hier een voorbeeld](https://twitter.com/hondanhon/status/868512789815361536) hoe Dan Hon een verhaal maakt in tweets. 

## Threadfluencers
Sinds het politieke klimaat wereldwijd hooggespannen is, lijken de Twitter threads toe te nemen. Het is paradoxaal. We willen een heel verhaal vertellen, duidelijk een punt maken. Maar we gebruiken Twitter als medium. Wat je maximaal 140 karakters geeft per bericht. Dus je bent gedwongen om in een ander format te denken, vandaar de threads. 
Politico schreef er al [een uitgebreid artikel](http://www.politico.com/magazine/story/2017/09/05/twitter-thread-social-media-trend-215539) over. Volgens hen is de thread "urgent, galloping, personality-driven and—depending on your view of the topic—either tacky and misleading or damned persuasive." Het artikel focust op de politieke inhoud van veel threads en noemt een aantal mini-stars in het genre zoals [Sarah Kendzior](https://twitter.com/sarahkendzior) en [Eric Garland](https://twitter.com/ericgarland). Laatstgenoemde ben ik zelf gaan volgen na [zijn enorme thread](https://twitter.com/ericgarland/status/808045818024497157) eind vorig jaar over de staat van de USA nadat Trump de verkiezingen won. Een sterk staaltje Twitter-literatuur

## Nadelen van threads
Maar het leest niet makkelijk. Je scrollt je kwijt op je telefoon, er komen reacties en subreacties tussendoor (zelfs nieuwe threads van anderen) en soms moet je tweets een paar keer teruglezen om te volgen wat er wordt bedoeld. Ik begrijp niet waarom iemand kiest voor deze beperking als je een langer verhaal wilt vertellen. Met name als die thread met voorbedachte rade wordt gemaakt, wat steeds vaker het geval lijkt te zijn. Dat leek bij Garland niet het geval te zijn maar inmiddels is de Twitter thread een nieuw genre waar veel politieke pundits, journalisten en lolbroeken gebruik van maken.

Ik hou van Twitter. Maar ik begrijp niet waarom een schrijver niet gewoon een blogpost maakt van zijn thread. Het is prima om een thread op Twitter te plaatsen, het heeft zijn plek en zijn publiek. Het heeft zelfs zijn charme zo nu en dan. Maar als je klaar bent, zorg dan dat het een vaste plaats krijgt op het web. Threads zijn moeilijker vindbaar in zoekmachines. Door de reacties tussendoor kan het verwarrend werken. Niet iedereen wil iets op Twitter lezen. Als je veel moeite hebt gedaan om je punt te maken, waarom het dan niet op eveneens meer leesbaar ergens beschikbaar stellen?

![ <> ](/images/tape.jpg "tape")

## Thread readers
Daar zijn nu twee oplossingen voor. [Thread Reader](https://tttthreads.com/) en [Spooler](https://tinysubversions.com/spooler/). Zie ze als een plakbandrol die alle tweets die bij elkaar horen als één lang verhaal teruggeven. Alsof er plakbandjes tussen de tweets zijn gezet.

In beide webapps plaats je een tweet en de app zorgt er voor dat je de complete thread op één pagina terug kunt lezen. Je kunt dat met je eigen threads doen maar natuurlijk ook met elke andere thread die je op Twitter ziet. Thread Reader heeft de _eerste_ tweet nodig van de thread en deze mag niet ouder zijn dan 3200 tweets geleden. Ik denk een API beperking? Spooler heeft juist de _laatste_ tweet nodig van de thread. Spooler lijkt langzamer te zijn om alles op te halen en weer te geven maar kan wel met oudere tweets om gaan. Zo zie je [hier de volledige thread](https://tinysubversions.com/spooler/#!?url=https://twitter.com/ericgarland/status/808073371363721216) (Heb geduld met de weergave) uit december 2016 van eerder genoemde Eric Garland. Bij Thread Reader kon ik deze niet meer weergeven. Maar zie [hier een voorbeeld](https://tttthreads.com/t/904366578149408769) wat Thread Reader kan doen. Verder kun je Thread Reader via Twitter bedienen door op de eerste tweet van een thread te antwoorden met "@tttthreads unroll" en je krijgt een bericht terug met de URL van de complete thread op één pagina. Handig!

Uiteraard heeft Twitter ook zijn eigen oplossing: [Twitter Moments](https://twitter.com/i/moments).  

Twitter threads als nieuw genre, ik vind dat weer boeiend. Met name omdat er weer nieuwe initiatieven ontstaan zoals Thread Reader en Spooler. Of je kunt juist de andere kant op denken. Electric Pork van blog-godfather Dave Winer laat je [een blogpost als Twitter thread](http://scripting.com/2017/03/11/electricPorkIsReadyForYouToTry.html) uitsturen. En Dave Winer zou Dave Winer niet zijn als je er meteen RSS feed van krijgt...

Ik zie nog wel wat evoluties van dit nieuwe format. Wordpress plugins, audio-versies (Anchor is al wel goed op weg) en natuurlijk de onvermijdelijke webcare-uitvoeringen en bedrijven die proberen het naar zich toe te trekken. We zullen zien. Tot die tijd blijf ik zowel threads op Twitter lezen en ze soms "unrollen" via Thread Reader om ze later te lezen.

