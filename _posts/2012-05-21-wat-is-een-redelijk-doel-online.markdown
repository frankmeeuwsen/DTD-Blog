---
author: frankmeeuwsen
comments: true
date: 2012-05-21 21:27:26+00:00
layout: post
slug: wat-is-een-redelijk-doel-online
title: Wat is "een redelijk doel" online?
wordpress_id: 2074
tags:
- gedachtenstroom
---

![](../images/uploadimages/IMG_0145-e1337635201680-424x300.jpg)Ik fiets dagelijks langs dit verkeersbord in Utrecht en ik blijf me er over verbazen. Het bordje staat bij een parkeerplaats, op een pleintje waar volgens mij bar weinig gebeurt. Niet zo gek als je je er niet zonder redelijk doel mag ophouden. Je kunt je afvragen wie bepaalt wat een redelijk doel is. Is dat de bewoner die aan het pleintje woont? Degene die zich ophoudt op de plek die zich in een moment van zelfreflectie afvraagt of hij wel iets doelmatigs staat te doen? De patrouille die wellicht in de avonduren langskomt om iedereen te verwijderen van de plaats die niet kan aantonen er met een redelijk doel te zijn?

Hoe zou je dit online kunnen vertalen? Wat is dat redelijk doel online? Is er een redelijk doel online? Velen in de directiekamer vragen zich af waarom al die mensen het toch zo leuk vinden om te laten zien waar ze zijn via Foursquare, hun ontbijt te delen via Fork.ly of hun woonwensen op Pinterest. Heeft het allemaal een doel? Heeft het allemaal een doel nodig? Of is juist het doelloze soms zo heerlijk ontspannend? En kan het doelloze je leiden naar nieuwe inzichten en weer nieuwe doelen?

Als het gaat om de inzet van digitale media en digitale communicatiemiddelen, dan hebben we het al snel over het hebben van doelstellingen. Die gelijnd zijn aan de organisatiedoelen, aan de visie en missie van de organisatie. Een doel kan zijn het verminderen van het aantal gesprekken in het callcenter. Of het verbeteren van de relatie met bestaande klanten door ze sneller en persoonlijker te willen helpen. Of het introduceren van een nieuwe chocoladereep. Maar wat zijn dan de redelijke doelen? En voor wie? Een organisatie kan het een redelijk doel vinden om de nieuwe collectie producten dag in dag uit te promoten op de Facebook pagina, want er zal uiteindelijk een conversie moeten plaatsvinden. En wat is dan beter dan je fans op Facebook te laten zien dat je een nieuwe collectie hebt? Maar is dat een redelijk doel voor die fan? Is die wel fan geworden omdat je elk half jaar een mooie nieuwe collectie hebt? Of is die fan geworden omdat je een consistent en door het jaar heen mooie producten hebt? Of juist fan geworden vanwege die leuke 10% Facebook-only kortingsactie drie maanden geleden? Wat is het doel voor de fan om op Like, Follow of +1 te klikken? Het zal voor de persoon in kwestie zeker een redelijk doel zijn. Maar is dat redelijk doel wel in lijn met de organisatiedoelen?

Kun je dan niet beter kijken wat de doelen zijn van je publiek en je zo nu en dan daar op richten? Al zijn het onredelijke doelen, voor je publiek zal er vast een vorm van redelijkheid in zitten. We hebben het beste met je voor, meneer of mevrouw Merk. Maar dan moet je wel het beste met ons voorhebben. Anders is het verboden om je op te houden op ons internet. Met of zonder redelijk doel.
