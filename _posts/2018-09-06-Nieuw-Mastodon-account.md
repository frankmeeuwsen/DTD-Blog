---
layout: post
title: Mastodon kan je gebruiken als me-stodon...
date: 2018-09-06 21:33:34 +2h
excerpt: Hoe ik een eigen Mastodon-instance nam en zo nog steeds actief ben op de fediverse
published: true
header: mestodon.jpg
syndication: indienews
category: indieweb
tags: mastodon
---
Sinds vandaag ben ik verhuisd met een van mijn social netwerk-accounts naar een account wat ik nog meer [in eigen beheer heb](https://me.frankmeeuwsen.xyz/@frank). Vanaf de vroege start van Mastodon heb ik een account op het Mastodon.social-account, het vlaggeschip van het  decentrale netwerk. 
Gisteren las ik [een blogpost van Laura Kalbag](https://laurakalbag.com/what-is-mastodon-and-why-should-i-use-it/), zij is de helft van het duo achter onder andere [In.die](https://ind.ie/) en de privacy tool [Better](https://better.fyi/). Zij beschrijft waarom ze er voor kiest om aanwezig te zijn op het Mastodon-netwerk via een eigen server, een zogenaamde *instance*. 

Dat is namelijk het bijzondere aan Mastodon. Je hóeft niet op Mastodon.social een account te hebben om anderen te volgen. Het enige wat nodig is, is toegang tot het netwerk. Via welke Mastodon-server je maar kiest. Het is een federatie van netwerken. Zoals de Star Trek Federatie.

![ <> ](/images/federation.jpg)

Zo had ik vandaag met Patrick Loonstra ([Twitter](https://twitter.com/patrickloonstra), [Mastodon](https://mastodon.social/@patrickloonstra)) een gesprek over Mastodon. Hij wil zijn account verhuizen van [Mastodon.social](https://mastodon.social/) naar [Mastodon.design](https://mastodon.design/). Dezelfde software, maar een andere groep gelijkgestemden die daar aanwezig zijn. En hij kan dan nog steeds iedereen volgen op andere servers. Maar op zijn "thuis"-instance kan hij lokaal sneller meer gelijkgestemden vinden. Dat is een keuze die je kunt maken. Het lijkt mij een goede keuze.

Ik kies er voor om een *eigen* instance te hebben, voor mij alleen. Dat klinkt wat vreemd. Ik huur serverruimte voor 5 euro per maand, waar automatisch de Mastodon-software op is geladen en ik kan er mee aan de slag. Maar ik ben de enige die op die instance aanwezig is. Het is mijn software waar ik toegang toe heb. Zoals Laura het al zo duidelijk zegt in [haar blogpost](https://laurakalbag.com/what-is-mastodon-and-why-should-i-use-it/): Ik kan met redelijke zekerheid zeggen dat mijn Mastodon-instance mij niet zal profileren, geen advertenties zal tonen, geen algoritmische tijdlijn zal maken, geen ongewenste indringers zal hebben. Ik bepaal zelf wat ik wel en niet wil zien op de _Fediverse_ en ik maak mijn eigen regels. 

Oh en ik kan eigen emoji maken voor mijn instance :-)

Je vindt me op [**https://me.frankmeeuwsen.xyz/@frank**](https://me.frankmeeuwsen.xyz/@frank). Log in met je eigen Mastodon account en klik op *Follow*. 

Ben je benieuwd geworden om een eigen Mastodon instance-of-one te starten? Voor de prijs van twee cappucino's per maand kun je aan de slag bij [Masto.host](http://masto.host). Een hosting-partij die is gespecialiseerd in Mastodon-servers. Wil je het écht helemaal zelf doen? Lees dan [hoe Ton Zijlstra onderzoekt](https://www.zylstra.org/blog/2018/09/running-mastodon-myself-an-experiment-pt1/) hoe hij Mastodon op een Raspberry Pi kan laten draaien. Wat nog geen eenvoudige opgave is.

Ik zal de komende dagen nog extra blogposts schrijven over het beheren van de Mastodon-software en [hoe ik het verhuisproces](/Mastodon-verhuizen/) heb gedaan. 

Happy tooting!