---
layout: post
title: Twitter uitlezen
date: 2018-07-15 11:22:17 +2h
excerpt: Wat eerste observaties na het ontvolgen
published: true
category: webtech
tags: twitter social-media
---
Gisterenavond [verliet ik](/Ontvolg) mijn 2058 Twittervolgers. Ik wilde meer rust in mijn tijdlijn en weer overzicht wie ik waarom volg. Ik hou wel van dit soort experimenten. Na 10 jaar gestaag een volglijst te hebben opgebouwd van meer dan 2000 mensen en merken, merkte ik meer en meer drukte in mijn tijdlijn. Te vaak wilde ik weer even op Twitter kijken om te zien of ik iets heb gemist. Natuurlijk mis je meer dan je meemaakt en Twitter drijft op die basisemotie. Altijd maar weer terugkomen in de app. Bij een ander netwerk als micro.blog heb ik dat veel minder. Daar volg ik een select gezelschap en hun berichten komen gedurende de dag binnen. Daar is niet een constante stroom van zinnige en onzinnige berichten waar ik me een weg door moet filteren. Ik had het idee dat dit bij Twitter hetzelfde zou zijn. Mijn eerste observatie: Wat had ik het bij het verkeerde eind.

## Ontvolgen
Eerst nog even terug naar gisterenavond, toen ik [het script t](https://github.com/sferik/t) het commando gaf om iedereen te ontvolgen, ging dat niet van een leien dakje.

![<>](/images/error-unfollow.jpg) 

Pas na drie keer het commando geven en tussentijds op mijn Twitter profiel de voortgang checken, had ik werkelijk iedereen ontvolgd.

![<>](/images/cli-klaar.jpg) 

Na een paar minuten zag ik in mijn profiel eveneens geen volgers meer. Mijn tijdlijn was echter nog niet leeg. Je moet dus niet verwachten dat je echt met een lege tijdlijn begint.

## Tijdlijn

Ik vermoed door de server- en code-architectuur van Twitter waren er nog genoeg artefacten van mijn volgerslijst te vinden. Zo waren er nog wat laatste tweets van een paar volgers die nog net op de tijdlijn kwamen alvorens ik ze ontvolgde. Als ik zocht op bepaalde namen dan zag ik in de zoekresultaten dat we elkaar volgen, wat uiteraard niet meer zo was. Maar verder was het stil op Twitter. Er kwamen geen nieuwe tweets in mijn tijdlijn. Ineens kon ik Twitter uitlezen! Het befaamde "back to top" vogeltje was in beeld. Iets wat ik al in geen jaren meer had gezien.

![<>](/images/twitter-uitlezen.jpg) 

## Weer volgen

De volgende ochtend besloot ik weer in kleine stappen mensen te volgen. Allereerst ging ik uit mijn geheugen namen opduiken die ik vrij direct kon gaan volgen. Vervolgens bladerde ik door mijn [backup-spreadsheet](/Ontvolg) waar nog wat interessante namen uit kwamen waar ik al een tijd niets meer van gehoord. Het Twitter-algoritme had hun stem wat weggemoffeld.
Inmiddels volg ik zo'n 50 accounts, 2,5% van wat ik een dag geleden nog volgde. Hier komen zeker nog nieuwe namen bij. Wat ik in elk geval de komende dagen wil proberen is minder bots te volgen, minder bedrijfsaccounts en minder nieuwsaccounts. Ik wil vooral mensen volgen, dat moet weer voorrang krijgen. 

## Vragen

Vrij direct kwamen er allerlei vragen van (oude) volgers en mensen die mij nog wel volgden. Ik zal er een aantal hier beantwoorden. 

* **Wat zie je nu in je tijdlijn, meer rust of meer advertenties?** Zoals gezegd, toen ik iedereen ontvolgde zag ik wat oudere tweets. Inmiddels volg ik weer wat mensen en wat me opvalt is dat ik _enorm_ veel retweets en likes van die accounts krijg te zien. Ik zie heel weinig originele, eigen berichten. Ik vraag me af of dit door het Twitter algoritme komt of omdat ik accounts volg die veel retweeten en leuk vinden. Het deed bij mij de gedachte opkomen dat Twitter vooral laat zien wat je leuk vind van anderen in plaats van je eigen ideeën te posten. 
* **Is een terugdraaing mogelijk?** Zeker wel. Ik heb een backup lijst van alle accounts die ik volgde. Ik zou deze met het script weer kunnen gaan volgen. Maar voor nu heb ik daar geen behoefte aan.
* **Hoe passen lijsten in dit idee?** Ik heb al mijn oude accounts in één lijst gezet. Ik heb er aan gedacht om vanaf nu mogelijk interessante accounts niet meteen te volgen maar eerst in een lijst te zetten. Die lijst kan ik dan op gezette tijden voor mezelf doornemen. 
* **Ben ik de waarde van mijn huidige Twitter “profiel”?** Nee. De echte waarde is bij een hoop mensen met de jaren gekomen door elkaar juist op Twitter te volgen en te delen met elkaar. Veel van mijn beste vriendschappen zijn op Twitter ontstaan.
* **Hoe komt mijn Twitter-reactie onder je blogpost?** Dat zijn de [webmentions](/webmentions)! Met gebruik van de [Bridgy](https://brid.gy)-app kan ik zo Twitter aan mijn blog koppelen.
* **Dat ontvolgen lijkt me wel gedoe, kost het veel tijd?** Nee, het installeren van het script en het zoeken naar de oplossingen voor wat bugs kostte me denk ik 30-40 minuten. Het daadwerkelijk uitvoeren van de drie stappen was in 10 minuten gedaan. 
* **Mag ik je tweets nog wel liken?** Natuurlijk!
* **Zijn alle accounts die je nu volgt mensen met hele gesprekken, of ook alleen Read only vanuit jou?** Ik volg nu voornamelijk vrienden en mensen die ik vakmatig interessant vind. De lijst van morgen zal weer groter zijn dan die van vandaag. 

### Conclusie na twaalf uur

Ik ben blij met de stap die ik heb genomen. Ik heb nog geen idee hoe het verder uitwerkt de komende dagen. Wat me tegenvalt is de weinige eigen tweets die ik zie van mijn volgers. Ik krijg voornamelijk retweets en likes voorgeschoteld. En advertenties. Ik vermoed dat dit door Twitter zelf wordt bepaald, om me er zo toe te verleiden weer meer te volgen. Toch voelt het al wat rustiger in de Twitter tijdlijn. 

**Update**: Ik krijg al snel de tip dat je per persoon de retweets kunt uitzetten. Dat scheelt al weer een hoop! Op de profielpagina, rechts bij de drie stipjes, klik en "turn off retweets". Handig! Al zou ik het liever systeem-breed hebben.