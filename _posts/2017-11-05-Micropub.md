---
layout: post
title: Wat is Micropub?
excerpt: Nieuwe stapjes in de IndieWeb community
published: true
header: micropub.jpg
categories: 
    - indieweb
tags: micropub indieweb

---
Wie me kent weet dat ik altijd erg geïnteresseerd ben in de onafhankelijke vrijstaat van het internet. Zoals ik al in de eerdere blogpost over het [IndieWeb][1] vertelde, ik ben geen plotse tegenstander van het commerciële sociale net zoals we dat nu kennen op onze smartphone en laptop. Maar het is goed om te weten dat er meer is. Dat je niet per se afhankelijk hoeft te zijn van Facebook en Instagram om je verhalen met de buitenwereld te delen.

Het zijn op dit moment nog prima plaatsen om je netwerk te bereiken en dat zal nog wel een tijdje zo blijven. Maar ik wil toch eens kijken wat er nog meer mogelijk is, welke ontwikkelingen er zijn. Zo kun je via de dienst micro.blog crossposten naar Twitter en Facebook, maar eveneens naar je eigen site, als deze het Micropub protocol ondersteunt.

## Micropub
Dit is een van de diensten die ik op mijn zoektocht tegenkwam: het [Micropub format][2]. Een [open W3C standaard][3] die het mogelijk maakt om met diverse schrijfcliënts te posten op je eigen site. Dit is al langer mogelijk voor bijvoorbeeld Medium en Wordpress blogs, maar als je wilt kun je dit implementeren voor allerlei sites en content management systemen. 

Welnu... ik heb een deel van mijn zondagochtend al besteed aan de implementatie van Micropub op deze site. Ik gebruik hiervoor [een open source script][4] voor Jekyll. Ik kreeg de tip om de implementatie via [Heroku][5] te doen. Tot op heden loop ik echter genadeloos vast in de authenticatie van het eindpunt op deze site. 

Ik heb geen idee waar ik moet zoeken om de fout te herstellen.  Dit is direct al een flinke hobbel in de verdere groei van de IndieWeb community. Ik hop van wiki naar documentatie naar implementatie notities en ik probeer te achterhalen wát er mis gaat. Maar ik weet het niet exact. Ik ben geen programmeur pur sang al weet ik wel een beetje wat er mogelijk is en hoe een en ander werkt. 

Iemand zonder achtergrond en ervaring in webontwikkeling maar met de wens om onafhankelijk van commerciële silo's verhalen online te publiceren, heeft het niet makkelijk met het huidige IndieWeb. Er zijn mooie standaarden en geweldige initiatieven, maar ze zijn nog té geeky, te veel op de programmeur gericht in plaats van de eindgebruiker. 

Er is nog een lange weg te gaan maar dat wil niet zeggen dat je de hoop moet opgeven...

[1]:	/indieweb
[2]:	https://indieweb.org/micropub
[3]:	https://www.w3.org/TR/micropub/
[4]:	https://github.com/voxpelli/webpage-micropub-to-github
[5]:	heroku.com