---
author: frankmeeuwsen
comments: true
date: 2011-02-21 15:53:28+00:00
layout: post
slug: 5-redenen-waarom-branchout-wel-interessant-gaat-worden
title: 5 Redenen waarom Branchout wél interessant gaat worden
wordpress_id: 1436
tags:
- branchout
- gamification
- linkedin
- Social network
---

![](../images/uploadimages/280-135-ffffff-1-L2ltYWdlcy91cGxvYWRzL2JyYW5jaG91dC5qcGc-1.jpg)[Branchout](http://branchout.com/) is een nieuwe Facebook applicatie die zich richt op "career networking". Ofwel, een LinkedIn kloon. Of is het meer? Als ik de [reacties](http://thenextweb.com/socialmedia/2011/01/09/with-facebook-at-its-roots-branchout-could-outgrow-linkedin/) en [blogposts](http://www.marketingfacts.nl/berichten/20110113_facebook_bindt_serieus_de_strijd_aan_met_linkedin_branchout/) moet geloven van menig dertiger die zich met social media bezighoudt zal het zo'n vaart niet lopen. Want we hebben toch LinkedIn? En het is toch juist prettig dat je zakelijk en privé kunt scheiden met LinkedIn en Facebook? Nee, dat Branchout gaat het niet worden. Want _ík_ heb al een LinkedIn account. Zegt menig kenner.

Dat is waar het mis gaat. Ik wil een aantal redenen geven waarom Branchout wél interessant gaat worden en een potentieel gevaar kan zijn voor LinkedIn.

<!-- more -->

**Studenten zitten op Facebook en hebben een hekel aan LinkedIn.**

Laat ik maar met de deur in huis vallen. De afgelopen twee jaar heb ik mij vrijwel dagelijks onder (HBO) studenten mogen begeven en heb ik met diverse andere docenten gesproken. Er is één trend duidelijk waar te nemen: Ze zitten allemaal op Facebook. Ik ga hier niet spreken over DE Nederlandse student, maar als ik op mijn opleiding (Communication & Media Design) rondkijk en -vraag, zie ik voornamelijk Facebook open staan. Ik heb bij een paar klassen een opdracht uitgezet om een week met LinkedIn aan de slag te gaan en hun ervaringen te delen. Stuk voor stuk geven ze dezelfde antwoorden: LinkedIn is saai, geef ons maar Facebook. Daar vinden we onze weg wel.

**Branchout is een onderdeel van Facebook.**

Dat is gezien het bovenstaande een enorme kracht. Branchout hoeft het niet te hebben van de LinkedIn populatie die daar de afgelopen jaren zorgvuldig een profiel hebben opgebouwd. Ik vermoed dat Branchout vooral naar de (nabije) toekomst kijkt. Ze zien dat Facebook steeds groter groeit en beseffen dat de medewerker van morgen en volgend jaar al een enorm netwerk op Facebook heeft opgebouwd. Waarom zou een student nog overstappen op LinkedIn als er al een mooi (zakelijker) netwerk op Facebook is te vinden.

**Branchout snapt de Spelende Mens**

Dit is een belangrijke factor die door LinkedIn over het hoofd wordt gezien. Ik ga het hier niet uitgebreid over hippe termen als [Gamification](http://en.wikipedia.org/wiki/Gamification) hebben, maar het is een feit dat de mens van spelen houdt. Van spelletjes, van competitie. Er zijn onderzoeken (en ervaringen) die laten zien dat het inzetten van elementen a la "your profile is xx% complete" erg kunnen helpen om mensen hun profiel verder in te laten vullen.

![](../images/uploadimages/branchout2-e1298303479324.png)

Bij Branchout hebben ze dat erg goed door. Naast de bovengenoemde 100%-meter hebben ze een simpel spel ontwikkeld: Met wie zou je het liefst werken? Je krijgt twee mensen uit je netwerk te zien en je mag kiezen. Met wie werk je het liefste samen? Wat is de catch? Pas bij dertig keuzes krijg je te zien wie jouw heeft gekozen in deze competitie. Geloof me, dit werkt als een dolle. Want iedereen is nieuwsgierig om te zien wie graag met wie wil samenwerken. Oh, en zie je trouwens hoe dit in de toekomst een enorme social graph kan opleveren van tijdelijke projectteams die samen aan een klus gaan werken? Juist...Niet naar het nu kijken, maar naar het straks.

**Branchout heeft een enorm slim viraal potentieel**

Omdat Branchout op Facebook zit, maakt het direct gebruik van het virale potentieel van dit netwerk. Elke actie die je doet op Branchout kan op je Wall worden gepost of die van je vrienden. Geef je een aanbeveling aan iemand (om je profiel 100% te krijgen! Slim!) dan komt dat op zijn Wall. Doe je mee aan bovengenoemde samenwerking-spel? Let op, want je keuze kan op de wall van je vrienden komen. Heel slim en ik kan me voorstellen dat Branchout binnenkort met meer instrumenten gaat komen om zakelijke netwerken ook buiten Facebook om zo aan elkaar te verbinden. Wellicht via LinkedIn?

![](../images/uploadimages/badgebranchout.png)

**LinkedIn werd in het begin ook niet serieus genomen**

Toen LinkedIn begon in 2003 werd het niet heel erg serieus genomen kan ik me herinneren. Waarom zou je je CV op een website zetten? Je hebt toch al een CV? Let wel, het was 2003 en sociale netwerken bestonden nog vrijwel niet. Wederom was het vooral de tech-industry die begon met LinkedIn. Nu is dit netwerk met 90 miljoen leden niet meer weg te denken. Maar wil dat zeggen dat Branchout geen serieus alternatief kan zijn voor al die miljoenen jongeren die nu al op Facebook zitten en straks ook op zoek gaan naar een baan?

Persoonlijk zal ik LinkedIn meer blijven gebruiken dan Branchout. Maar ik zie het potentieel van Branchout voor de toekomstige generaties en ben erg benieuwd hoe ze dit verder ontwikkelen de komende jaren. Zeker iets om in de gaten te blijven houden!
