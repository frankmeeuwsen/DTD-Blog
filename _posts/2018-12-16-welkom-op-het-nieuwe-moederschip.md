---
layout: post
title: Welkom op het moederschip, opnieuw. 
date: 2018-12-16 10:13:17 +1h
excerpt: Maak in 2019 je eigen site je thuishaven waar je volledige controle hebt over alle elementen.
published: true
header:
categories: indieweb 
tags: 
- blog
- bloghelden
- moederschip
- social media
- thuishaven
---
December is een prima maand om je te laven aan allerlei lijstjes, terugblikken en natuurlijk vooruitzichten naar het nieuwe jaar. De eerste "[Bloggen in 2019](https://www.blogtrommel.com/bloggen-in-2019-trends/)" lijst is al verschenen, op Blogtrommel deze keer. Als je de lijst wat door je oogharen bekijkt, valt één overkoepelende gedachte op: Bloggen zorgt voor meer menselijke interactie dan andere vormen van online publiceren.

### Je blog als thuisbasis
De laatste trend die Sharp Ben beschrijft is Maak van je blog je thuisbasis. Dat bracht mij direct terug naar een oude blogpost van mezelf. Uit 2010 om precies te zijn: [Welkom op het moederschip](https://diggingthedigital.com/welkom-op-het-moederschip/). Het is de eerste keer dat ik die term gebruik voor mijn online thuisbasis en het zal zeker niet de laatste keer zijn. De term moederschip gebruik ik door de jaren heen als duidelijke tegenhanger voor de sociale satellieten die er om heen zwermen. In 2010 heb ik het nog over Hyves. Die satelliet is inmiddels neergehaald. Maar het moederschip blijft bestaan. Het krijgt zo nu en dan een likje verf en ja, het is niet altijd even zichtbaar. Maar mijn moederschip is inmiddels [zo'n 20 jaar online](https://diggingthedigital.com/blogjaren/). 

2019 zal zeker een jaar worden waar dit nog meer mijn thuishaven wordt. Gevoed door het gedachtengoed van het Indieweb. Dat gedachtengoed bleek ik in 2010 al ongemerkt te publiceren: 

> Iedereen zou een moederschip moeten hebben. Een vrij toegankelijk, niet gereguleerde plek online waar je je eigen beslommeringen kwijt kunt, al dan niet openbaar voor de wereld of voor een zelf uit te kiezen groep mensen om je heen. \[...] Je blog zou niet alleen je moederschip moeten zijn, maar ook het commandocentrum, het holodeck, voor al je online activiteiten. Je kunt een Wordpress blog als OpenID-adres gebruiken om op steeds meer plaatsen in te loggen en je kunt je blog gebruiken als start- en eindpunt voor andere netwerken. Denk aan het opslaan en verzenden van tweets, het voeden van je Facebook-wall of als opslag voor je foto’s en video’s.

De plannen voor 2019 beginnen langzaam vorm te krijgen. Deze site zal er een centraal onderdeel van zijn, dat is zeker. 