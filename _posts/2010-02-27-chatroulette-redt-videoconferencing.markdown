---
author: frankmeeuwsen
comments: true
date: 2010-02-27 22:29:31+00:00
layout: post
slug: chatroulette-redt-videoconferencing
title: Chatroulette redt videoconferencing?
wordpress_id: 628
tags:
- chatroulette
- meme
- videoconferencing
- webcam
---

[![](http://farm3.static.flickr.com/2199/3526750763_929737ce8a.jpg)](http://www.flickr.com/photos/cmogle/3526750763/)De rage was me de afgelopen weken even voorbij gegaan, maar sinds ik vorige week voor het eerst [Chatroulette](http://www.chatroulette.com) zag dacht ik, dit kan niet lang goed gaan. De halfwaardetijd van veel nieuwe online ontwikkelingen en innovaties lijkt steeds korter te worden. De tijd die het kost voor "de commerciëlen" zich er mee gaan bemoeien. De nieuwe goudkoorts lijkt echt te zijn aangebroken op het web, iedereen is op zoek naar de nieuwe Twitter, Facebook of Foursquare om over een paar maanden te rentenieren op een eiland en lekker [de tango te dansen](http://fourhourworkweek.com/) in Argentinië. Chatroulette lijkt nu al het volgende slachtoffer. Of valt het wel mee?

<!-- more -->


## Wat is Chatroulette?


Ik vermoed dat de meeste lezers van deze blog al wel kennis hebben gemaakt met dit nieuwe fenomeen. [Chatroulette](http://www.chatroulette.com) is een website met twee zwarte vlakken. Druk op Start en je webcam wordt na je goedkeuring opgestart zodat je zelf zichtbaar bent in het onderste vlak. Het bovenste zwarte vlak wordt gevuld met een willekeurige webcam van een andere bezoeker op de site. Ben je die beu? Druk op F9 en je krijgt een nieuwe webcam te zien. Een bizarre vorm van online anonieme interactie. Niet alleen is het gros van de webcams gevuld met masturberende mannen, ik ben in een paar dagen ook erg creatieve en grappige webcams tegen gekomen. Zo had n bezoeker zijn eigen webcam gelinkt met het beeld van de webcam van de andere partij. Ik zag dus mezelf met een lichte vertraging in het andere venster. De verwarring is een paar seconden live te zien op het scherm.

Er zijn inmiddels [al talloze websites](http://www.buzzfeed.com/awesomer/the-24-best-chat-roulette-screenshots-nsfw) gestart met het verzamelen van de Beste Chatroulette screenshots. Er zijn al klassiekers zoals de Cat Chat of het fake beeld van een studentenkamer waar iemand aan het plafond bungelt en een afscheidsbrief op het bureau ligt. Maar het kan niet lang uitblijven, de commercie lijkt zijn weg al te vinden in het online cameragokspel. ReadWriteWeb [beschrijft](http://www.readwriteweb.com/archives/the_chatroulette_clones_how_the_viral_hit_is_creating_a_market_of_clones.php?utm_source=feedburner&utm_medium=feed&utm_campaign=Feed%3A+readwriteweb+%28ReadWriteWeb%29) een aantal klonen zoals [Camcarousel.com](http://Camcarousel.com) en [Zupyo.com](http://Zupyo.com) maar laat ook zien dat er al programmeurs worden gezocht om diverse [andere kloon-sites](http://blog.eliotsykes.com/2010/02/23/chatroulette-clones/) te maken. Heb je trouwens je [F9-cap](http://www.urbandictionary.com/products.php?txtid=446502) al gekocht?

[![](../images/uploadimages/enhanced-buzz-16966-1266426268-9-300x269.jpg)](../images/uploadimages/enhanced-buzz-16966-1266426268-9.jpg)

Hoe lang duurt het voor adverteerders/spammers doorhebben dat je met gemak een serverpark op Chatroulette kunt loslaten om constant een "webcambeeld" van een advertentie te laten zien? Of wanneer komen de Top Tien Openingszinnen op Chatroulette? Het lijstje met Do's en Dont's voor de site? Hoe je er geld mee kunt verdienen? Mensen kunt werven? Er wordt nu al geschreven dat Chatroulette [de katalysator is](http://adage.com/digitalnext/article?article_id=142252) voor online videoconferencing...[kthnxbai](http://www.urbandictionary.com/define.php?term=kthnxbai)!

Ik wil niet te cynisch overkomen, maar ik heb het vaak zien gebeuren. Een leuk initiatief wordt online in een korte tijd geanalyseerd, gecopieerd en een business model omheen bedacht. Slaatjes uit geslagen. Vingers in de pap gestopt. Dat is niet altijd erg, maar het gaat soms wat tegenstaan om te weten dat een idee van een individu door de commercie om zeep kan worden geholpen. Als een commercieel idee door een individu om zeep wordt geholpen roepen de bedrijfsjuristen direct op het hoogste schavot. Vreemde tegenstelling niet waar?
