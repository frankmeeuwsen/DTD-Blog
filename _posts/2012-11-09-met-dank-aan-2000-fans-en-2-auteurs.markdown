---
author: frankmeeuwsen
comments: true
date: 2012-11-09 21:53:39+00:00
layout: post
slug: met-dank-aan-2000-fans-en-2-auteurs
title: Met dank aan 2000 fans en 2 auteurs
wordpress_id: 2454
tags:
- auteur
- DIY
- schrijven
- selfpublishing
---

![20121109-225058.jpg](../images/uploadimages/20121109-225058.jpg)De afgelopen week was een kleine achtbaan voor me. Een achtbaan die al in april startte. Ik maakte bekend dat we (mijzelf, Oskar van Rijswijk en Patrick Mackaaij) werkten aan een e-book over Evernote. Onder de originele titel [Lifehacking met Evernote](http://ebooks.lifehacking.nl/) zouden we in de zomer dit e-book uit gaan geven. Door middel van een tijdelijke website konden we al snel de interesse polsen, via het aantal inschrijvingen voor een nieuwsbrief. Met die nieuwsbrief hielden we iedereen op de hoogte. Al snel groeide deze community van _Early Elephants_ tot een respectabele hoeveelheid van meer dan 2.000 abonnees.
Met deze groep probeerden we in contact te blijven om te polsen welke kant het boek op moest gaan. Dat heeft geholpen. We kregen een flinke _boost_ aan inspiratie van onze Elephants, dat we besloten om het boek iets uit te breiden. Maar dat zo betekenen dat we pas na de zomer konden lanceren. Het zij zo. In de zomermaanden hebben we doorgewerkt. De laatste maand(en) hebben we vooral besteed aan de voorbereiding van de lancering. Website, webshop, contacten met pers én met Evernote. Er gaat flink wat tijd in zitten. Tijd die ik vooral moest zoeken tussen alle lopende opdrachten en werkzaamheden. Een klus, maar het is gelukt!
Op 1 november hebben we het boek gelanceerd en de reacties waren overweldigend. Een groot deel kun je vinden in [deze verzameling](http://storify.com/mackaaij/lancering-e-book-lifehacking-met-evernote) op Storify.

De afgelopen jaren heb ik met bewondering gekeken wat Erwin Blom heeft gedaan. Met zijn [Fast Moving Targets](http://fastmovingtargets.nl/) bouwt hij langzaam maar zeker aan een uitgeverij nieuwe stijl. Zelf uitgeven, opnemen, verzamelen, duiden en richting geven. Enorm interessant en voor mij reden om eens met hem van gedachten te wisselen over het boek. Specifiek over het model wat ik voor ogen had.


## Het model


Door de bank genomen worden boeken op één manier gepubliceerd: Je schrijft een manuscript, dat gaat door een paar iteraties in samenwerking met een agent, redacteur of uitgever, het krijgt een vormgeving en gaat naar de drukker. Die drukt een vooraf afgesproken aantal waarna de uitgever weer aan de slag gaat om het boek aan de man te brengen. Ik ben geen professionele en ervaren uitgever, dus dit model zal niet 100% kloppen, maar het gaat mij om het eerste deel. Het manuscript blijft achter gesloten deuren totdat een aantal experts vinden dat de tijd rijp is om het uit te brengen. Waarna het in één keer in de juiste versie wordt gepubliceerd.
Ik geloof meer en meer in het _proces als product_. Mijn idee met Lifehacking met Evernote is om het boek in een eerste versie uit te brengen, feedback te vragen aan de lezers en zo nog extra updates uit te brengen. Extra hoofdstukken én verbeteringen aan de originele versie.
Het bijbehorende model is simpel: Je betaalt een instapprijs voor de eerste versie. Hiermee krijg je alle updates gratis. Maar bij elke update gaat de prijs omhoog voor nieuwe kopers. Die dan wel weer de opvolgende updates krijgen.
Hoe dit economisch uitwerkt? Ik heb eerlijk gezegd geen idee, maar het experiment lijkt me leuk genoeg om uit te proberen.


## Minimum Viable Product


Over die eerste versie heb ik met Erwin gesproken. Hij introduceerde me in het [The Lean Startup](http://theleanstartup.com/) van Eric Ries. Een interessante kijk op businessmodelling, waarbij het uitgangspunt een MVP is, een [Minimum Viable Product](http://www.quora.com/Minimum-Viable-Product-MVP#). Een product wat de minimale vereisten heeft om aanvaardbaar voor je publiek te zijn. Met gebreken, met missende functionaliteit, maar met de potentie om uit te bouwen én met een team erachter dat luistert naar de eerste groep kopers en daarop voortborduurt.
Zo hadden we onze eerste update voor ogen, als een MVP. Maar al schrijvende bekroop me toch gevoel dat het wel erg minimaal zou worden. Met de input van onze Early Elephants hadden we een soort vrijbrief om het MVP los te laten en net iets verder te gaan. Niet om een compleet boek te maken, maar wel iets verder dan een minimaal boek. Er zijn schrijvers die er voor kiezen om bij Amazon een handboek Evernote uit te brengen. Wat niet meer is dan een verzameling blogposts en wat extra _fluff_ er om heen. Dát zag er uit als een MVP. En dat wilde ik niet. Het moest zijn geld waard zijn.

Na een week kan ik wel concluderen dat [Lifehacking met Evernote](http://ebooks.lifehacking.nl/shop/lifehacking-met-evernote/) een e-book is dat zijn geld waard is. Na 50 uur hadden we de 1000e koper in de winkel en de verkoop loopt gewoon door. Het is de verwachte curve van een enorme piek in het begin en een dal waar we nu in komen. Enkele tientallen verkopen per dag. Ik ben blij en trots met elke verkoop. Ik geniet van elke tweet die binnenkomt met vragen en complimenten. Ik kan niet wachten om verder te ontwikkelen. Want er zit meer in het vat!


## Extra diensten


Ik geloof in de extra diensten die je biedt _bovenop_ je kernproduct. Daar zit de meerwaarde, daar kan zelfs een extra verdienmodel zitten. Hoe werkt dat bij ons boek? Elke koper krijgt een link naar een _gedeeld Evernote notitieboek_ waar we meer informatie, nieuws, scripts en how-to’s verzamelen. Huidige kopers: Nog even geduld, we zoeken een goede en veilige oplossing om dit te doen. Hopelijk kunnen we dit volgende week eindelijk gaan doen. Maar je krijgt dus nog meer informatie, door ons samengesteld en geordend, rondom Evernote.
Door onze gezamenlijke kennis van Evernote kunnen we bedrijven en particulieren _op weg helpen_ met het gebruik van Evernote of de start van een papierloze administratie.
We kunnen _speciale edities_ maken van het e-book, bijvoorbeeld voor specifieke doelgroepen. De kennis is er, maar verpakt in een nieuw jasje met wat extra’s, kan het ineens een nieuwe waarde krijgen.


## Uitgeefmodel?




![20121109-225231.jpg](../images/uploadimages/20121109-225231.jpg)


De afgelopen maanden heb ik met Oskar en Patrick aan meer gewerkt dan alleen een eerste versie van een e-book. We hebben nagedacht en geëxperimenteerd met een nieuwe manier van schrijven, verzamelen en uitgeven. Zowel Oskar als Patrick hebben dat uitstekend gedocumenteerd op hun eigen blogs. Ik kan je adviseren om bij hen te kijken als je meer wilt weten over [De instrumenten die we samen hebben ingezet](http://lifehacking.nl/algemeen/e-boek-lifehacking-met-evernote/) en [de technische achtergrond](http://www.eenmanierom.nl/samenwerken-met-meerdere-auteurs-aan-een-e-book-met-markdown-en-dropbox/) van het ontwikkelen van e-books.
Ik geloof er stellig in dat hier een nieuw micromodel in zit om kennis te delen en te vermarketen. Van het bouwen van een platform (de Early Elephants) tot het onderhouden van het platform (nieuwsbrieven), het gezamenlijk schrijven en delen in _real time_ en het uitgeven van het e-book op ons eigen platform. Het is achter de schermen soms nog wat ductape en zeemansknopen die de boel bij elkaar houden en het vereist nog wat handwerk, maar ik zie de potentie. Het uitgangspunt is _Digital First, Maybe Print Later_. Wij geloven in digitaal, van productie tot consumptie. Van creatie tot communicatie.


## Dankwoord


Dankzij de meer dan 1000 fans die ons vanaf het begin steunden en dankzij Patrick en Oskar met wie ik dit Incredible Avontuur ben aangegaan, zie ik hoe het kan werken als _selfpublisher_ en geloof ik dat de markt ontstaat voor nieuwe modellen. Een markt waar je niet per sé meer met uitgevers hoeft samen te werken. Een markt waar je een hoop zelf kunt doen. Besef je dat het een hoop werk met zich mee brengt. Maar de beloning is minstens zo mooi en de moeite waard.
