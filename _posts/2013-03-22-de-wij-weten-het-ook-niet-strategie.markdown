---
author: frankmeeuwsen
comments: true
date: 2013-03-22 22:57:35+00:00
layout: post
slug: de-wij-weten-het-ook-niet-strategie
title: De “Wij weten het ook niet” strategie
wordpress_id: 3172
---

Als je verantwoordelijk bent voor de communicatiestrategie, of het Strategisch Plan Social Media 2013 of een vergelijkbaar plan, dan kan ik me voorstellen dat je tegen deze tijd weer eens dat Word document opent of de ordner opent. Want het eerste kwartaal zit er bijna op. De eerste _deliverables_ staan voor de deur. De eerste tekenen van een _ROI_ moeten zichtbaar zijn.

Maar misschien is het een zwart gat. Misschien is het compleet onduidelijk waar _we_ staan als organisatie en wat we hebben bereikt in de eerste 100 dagen van het nieuwe jaar. Misschien is na het schrijven en goedkeuren van dat Strategisch Plan ineens de wereld een andere kant op gegaan. Besloot de concurrent iets compleet anders dan je SWOT analyse had kunnen voorspellen. Kwam er ineens een andere _shiny new thingie_ op de markt wat de aandacht opeist.

Een jaar geleden besloot ik om eens in eigen beheer [een boek over Evernote](http://ebooks.lifehacking.nl/shop/lifehacking-met-evernote/) te schrijven en uit te brengen. Gebaseerd op wat statistieken en een onderbuikgevoel dat er wel een markt voor kan zijn. Samen met co-auteurs Patrick Mackaaij en Oskar van Rijswijk gaan we aan de slag met plannen en schrijven. Maar het boek zou geen resultaat zijn van drie maanden opsluiten en dan met iets komen. Door het bouwen van een platform van geïnteresseerde kopers en ze te betrekken bij het productieproces gingen we een weg in waar we niet precies van wisten waar het ging eindigen.

We wisten dat we komende week de laatste update gingen uitgeven. Nou ja, eigenlijk al een maand geleden volgens de originele planning. Maar we wisten niet exact waar we aan begonnen. Of het wel vol te houden is om 4 updates te maken. Of we überhaupt boeken gingen verkopen.

Waren we in maart 2012 gestart met het maken van een strategisch plan en een businessplan dan waren we misschien nooit aan dit avontuur begonnen. Als we de uren die we zouden gaan besteden aan het boek en het bouwen van een platform zouden omrekenen naar een uurtarief dan waren we er misschien nooit aan begonnen. Want als vakkenvuller verdien je meer als je die berekening maakt.

Maar ja…

Het is zo leuk om nieuwe paden te betreden. Om eigenwijs te zijn. Om ons niks aan te trekken of iets wel of niet kan volgens een zakelijke berekening.

Een jaar lang hebben we gewerkt volgens de “wij weten het ook niet precies” strategie.

En dat is me prima bevallen!
