---
author: frankmeeuwsen
comments: true
date: 2010-06-02 07:19:49+00:00
layout: post
slug: twitterende-middenstanders-hoe-dan
title: Twitterende middenstanders, hoe dan?
wordpress_id: 871
tags:
- grillworst
- ijs
- strategie
- twitter
- utrecht
---

Op menig congres en workshop over digitale media en sociale netwerken komt de vraag bovendrijven: Maar ik ben "maar" een kleine middenstander, wat heb ik nou aan Twitter en al die netwerken? Hoe kan ik bijvoorbeeld meer pat verkopen via Twitter? Ik introduceer u: De twitterende slager en de twitterende ijsboer in Utrecht.

[![](http://www.incredibleadventure.nl/wp-content/uploadimages/foto1-225x300.jpg)](../images/uploadimages/foto1.jpg)Biologische slagerij De Molen aan de Adelaarstraat in, hoe verrassend, een ouderwetse molen heeft sinds een tijdje een [Twitteraccount](http://www.twitter.com/slagerijdemolen). Volgens eigenaar Peter-Paul van Bentum: "Gewoon, om wat mee te spelen en te proberen. Mijn personeel gebruikt het ook en ik was wel benieuwd." Al snel had hij door dat alleen het doorgeven van de aanbiedingen niet voldoende was. Toen ik een keer te laat was voor de overheerlijke roompat beloofde Peter-Paul dat hij me via Twitter op de hoogte zou houden over de productie van een nieuwe voorraad. En wat denk je? Een paar dagen later verschijnen op Twitter foto's van het productieproces, geheel biologisch en verantwoord. Leuk! Maar Peter-Paul gaat verder. Op dit moment is hij met het codewoord-spel bezig. Elke week bedenkt hij een codewoord. Als je dit gedurende de week in de winkel noemt in een leuke zin, krijg je een extraatje bij je bestelling. Krijgt hij hier nu drommen extra klanten mee? Dat valt wel mee, maar het is voor hem een aardigheidje naast de overige promotie die hij in zet.

[![](../images/uploadimages/tweet-e1275463084228.png)](../images/uploadimages/tweet.png)

Een andere Utrechtse ondernemer die al een tijd actief is op Twitter is de beroemde ijsverkoper Roberto. Zijn ijsjes zijn befaamd tot buiten de stadsgrenzen en via zijn Twitteraccount [@ijsgek](http://www.twitter.com/ijsgek) houdt hij ons op de hoogte van speciale actie voor zijn volgers. Zo heeft hij geregeld een Twitterijsje wat je alleen krijgt als je in de winkel er speciaal om vraagt. Twitteraars vraagt hij soms ook om nieuwe ijssmaken te voorproeven en te laten weten wat ze er van vinden. De volgers van deze ijsgek krijgen zo op kleine schaal een VIP-status wat makkelijk is door te vertellen, te retweeten of over te schrijven.

[![](../images/uploadimages/tweet2-e1275463165634.png)](../images/uploadimages/tweet2.png)

Kleine voorbeelden ten opzichte van de grote Dell's en UPC's die hele webcare teams en strategieen inzetten. Maar zo zie je dat in het complete spectrum van ondernemers altijd wel een mogelijkheid is om gebruik te maken van digitale media die past bij je werk, merk en passie. Creatief nadenken, kijken wat anderen doen, praat en lees er over. En gewoon doen.
