---
author: frankmeeuwsen
comments: true
date: 2013-09-04 08:23:27+00:00
layout: post
slug: timehop-is-je-persoonlijke-tijdmachine
title: Timehop is je persoonlijke tijdmachine
wordpress_id: 3614
tags:
- timehop
---

![iPhoto](../images/uploadimages/iPhoto-404x400.jpeg)

Een jaar geleden was ik op zoek naar redacties van lokale websites en omroepen voor de start van de Mediabattle. Drie jaar geleden was ik met mijn dochter van toen drie jaar in de speeltuin. Kleine herinneringen die voor mij van grote waarde zijn.

De app [Timehop](http://timehop.com/) geeft een heerlijk inkijkje in je eigen verleden. In de app kun je een verbinding maken met Facebook, Twitter, Instagram, Foursquare, Flickr en je foto’s op Dropbox. Je kiest zelf welke dienst je aan Timehop knoopt. Op de Mac kun je eveneens de foto’s die in iPhoto staan koppelen. Vanaf dat moment krijg je elke ochtend rond 8.45 uur een berichtje dat er weer een Timehop klaar staat.
Ik heb Twitter, Instagram en Foursquare aan Timehop verbonden. Elke ochtend krijg ik weer een kleine terugblik in mijn verleden. Een “o ja” momentje. Elke ochtend denk ik weer “Is dat al weer zo lang geleden” of juist “Is dat pas een jaar geleden?” Want Timehop kijkt altijd precies een of meerdere jaren terug. Elke dag is weer uniek. Je kunt niet terugkijken in eerdere dagen of vooruitkijken.

Timehop is geen archief voor je tweets of je Foursquare checkins. Het haalt de berichten op van een specifieke dag en laat ze zien. Natuurlijk kun je deze weer opnieuw delen via Facebook, Twitter, email of SMS.
Je kunt eveneens je [Twitterarchief bij Timehop uploaden](http://twitter.timehop.com) om nog meer tweets uit het verleden terug te krijgen.

Wat Timehop voor mij bijzonder maakt is dat het mijn persoonlijke verleden is. Het is allemaal niet heel hoogdravend en het betekent weinig voor de rest van de wereld, maar een specifieke tweet kan me wel weer nieuwe herinneringen geven en terug laten denken aan eerdere momenten.

Ik bedenk me nu, eigenlijk zou Timehop nog een koppeling met Evernote moeten hebben. Dat is net zo’n persoonlijke kluis vol herinneringen die samen met de tweets en checkins je een completer beeld van de dag kunnen geven.

Ik vind het prettig om zo nu en dan eens terug te kijken in het verleden en te zien hoe ik op bepaalde dagen was en waar ik mee bezig was. Tegelijk kan het me weer vernieuwde inspiratie voor de toekomst geven.

Timehop is beschikbaar voor iOS en is gratis te downloaden in [de appstore](https://itunes.apple.com/us/app/timehop/id569077959).
