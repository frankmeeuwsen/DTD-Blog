---
author: frankmeeuwsen
comments: true
date: 2013-03-24 21:31:24+00:00
layout: post
slug: hoe-bepaal-je-de-prijs-van-je-eigen-e-book
title: Hoe bepaal je de prijs van je eigen e-book?
wordpress_id: 3184
series:
- selfpublishing
tags:
- e-book
- prijs
---

![pricetags](../images/uploadimages/pricetags-300x300.jpg)

Je zit voorovergebogen achter je laptop, je concentreert je op de volgende paragraaf. Je bent er bijna. Op de achtergrond klinkt wat rustgevende muziek, je koffie is bijna op en de nacht is in volle gang. Maar je boek is bijna klaar. Nog de laatste wijzigingen en dan kan het de wereld in.

Een uur later browse je tevreden door de pagina’s. Je ziet zo’n 150 pagina’s van een waardevol verhaal. Je neemt je laatste slok en klapt je laptop dicht. Het boek is af. Tijd voor rust.

_Dat had je gedacht._

Nu begint het pas. Heb je al nagedacht over de verkoopprijs van je boek? Hoe bepaal je dat? Midden in de nacht schrik je wakker. Wat moet dat boek gaan kosten? Wat hebben mijn lezers er voor over? Hoe kom ik dat te weten? Een paar praktische tips en eigen ervaringen.


## Kijk rond


Ga eens bij Bol.com en andere online winkels kijken wat een vergelijkbaar boek kost. Koop er een paar en bekijk het inhoudelijk. Kun je je eigen werk vergelijken? Is het een niche titel waar de prijzen dicht bij elkaar liggen? Of heeft jouw boek iets extra’s?


## Ga op je gevoel af


Je hebt zelf vast wel eens boeken gekocht. Zowel op papier als digitaal. Wat zou dit boek je waard zijn als je er als buitenstaander naar kijkt? Vraag het een buitenstaander. Je vrienden en familie bijvoorbeeld. Wat zouden zij betalen voor dit boek?


## Kies


Waar je maar mag eindigen, maak een keuze. Je zult op een gegeven moment ergens een lijn moeten trekken. Je kunt achteraf zeggen dat je de verkeerde keuze hebt gemaakt, maar je hebt in elk geval _een_ keuze gemaakt.


## Hoe deden wij het?


Toen we begonnen aan [Lifehacking met Evernote](http://ebooks.lifehacking.nl/shop/lifehacking-met-evernote/) hadden we als eerste het idee om met updates te werken. Uiteindelijk zou het boek in de verschillende online boekwinkels te krijgen zijn, dus eindig je al snel op de prijs van € 9,99. Dit is gebaseerd op andere boeken over Evernote die we bij Amazon zagen. En de prijs is een soort standaardprijs voor boeken in de iTunes Bookstore. Daarna gingen we terugtellen. We zouden 4 updates maken na een eerste uitgave. Als we de eerste uitgave voor € 4,99 zouden aanbieden en daarna elke update een euro duurder maken, komen we uiteindelijk op € 8,99 uit. Maar dan nog de kosten voor het plaatsen bij de “grote” online boekhandels met hun marges, dan is die extra euro aan het einde wel geoorloofd. Vonden we.

We hadden niet stil gestaan bij de transactiekosten voor online verkopen. Elke verkoop kost ons geld bij [Mollie.nl](http://mollie.nl). Een prima service voor iDeal betalingen, maar kost wel € 0,99 per transactie. Dus besloten we bij de eerste versie in november om er een euro bij te doen. In plaats van de euro aan het einde toe te voegen, deden we dat aan het begin.

Maar toen zagen we het e-book wat voor € 5,99 de deur uitging. Hmmm…het was best wel een boekwerk geworden, voor een relatief lage prijs. Was dat wel zo slim? Je kunt beargumenteren dat het niet slim is, omdat de kosten voor de productie vele malen hoger liggen. Zou je terugrekenen naar een uurtarief, dan blijft er eigenlijk niets over. Een te lage prijs dus.
Maar aan de andere kant, met die relatief lage prijs en het _unieke_ updatemodel creëerden we wel een platform, zorgden we voor _buzz_. Mensen vonden het wel interessant wat we deden. Ongeacht de titel en de inhoud van het boek, kreeg het model eveneens aandacht. Noem het sociaal kapitaal wat we verdienden.
En dan nog…kun je het schrijven van een boek bevatten in een puur economisch model? Zit daar niet een onderdeel “kunst” en “plezier” in, wat vrijwel niet in geld is uit te drukken? Een boek dient eveneens als katalysator voor meer diensten zoals [trainingen](http://www.allesonthouden.nl/alles-onthouden-evernote-training/), presentaties en workshops.
Zoals ik vrijdag op de Fast Moving Targets bijeenkomst How We Do It hoorde: “Het eigen gemaakte boek was eigenlijk een hele luxe flyer.”

Dus hoe bepaal je die prijs nu? Deels door rationeel rond te kijken en te rekenen, maar een deel is een _leap of faith_. Gewoon een keuze maken en gokken dat het goed komt. Puur economisch zul je er zelf niet snel uitkomen en blijf je je afvragen of het wel de juiste keuze was. Gooi er dan een percentage “plezier” in en je kunt je prijs altijd verantwoorden voor jezelf.

(Foto: [Parisonponce Flickr](http://www.flickr.com/photos/parisonponce/6964939505/))
