---
author: frankmeeuwsen
comments: true
date: 2011-12-16 23:35:30+00:00
layout: post
slug: dance-like-nobodys-watching-internethype-die-nog-moet-beginnen
title: Dance like nobody's watching - internethype die nog moet beginnen?
wordpress_id: 1863
tags:
- hype
- meme
- video
---

Ik ga even wat in de glazen bol kijken. Zojuist kwam ik onderstaande video tegen op [de blog van VINT](http://vint.sogeti.nl/?p=4), met de opmerking "The newest craze on the internet". Omdat ik Sogeti en Sander hoog heb zitten, nam ik aan dat er inderdaad een nieuwe hype zou zijn. Na alle Planking, Owling, Horse Manning en Scarlett Johansonning was het wel weer eens tijd voor wat bewegend beeld. Leuk bewegend beeld. Film jezelf terwijl je danst alsof niemand kijkt.

http://www.youtube.com/watch?feature=player_embedded&v=eVVXtknZVf0

Niets mis mee toch?

Meh...ik twijfelde. De video was net iets te gelikt en het viel me op dat in de related video's van de gebruiker ik allerlei chatopnamen tegenkwam van Zooey Dechanel en een online datingvideo van [Schmidt](http://www.youtube.com/watch?v=Zkf5SSdfQYA) uit 2008. Wie is Schmidt? Eén van de hoofdrolspelers uit de nieuwe serie [New Girl](http://en.wikipedia.org/wiki/New_Girl_(TV_series)) met eerder genoemde Zooey. Toevallig? Misschien een fan die wat video's verzamelde. Ik besloot wat verder te zoeken op de term "Dance like nobody's watching". Naast eenzelfde artikel uit [VKMag](http://www.vkmag.com/magazine/nieuwste_internet_trend_dance_like_nobodys_watching/) en een stukje bij [CBS News](http://www.cbsnews.com/8301-504784_162-57343271-10391705/dance-like-nobodys-watching-in-a-laundromat/) kwam ik bar weinig tegen. Om nu met één video van een internetcraze te spreken vind ik wat overdreven. Dan maar eens zoeken op de gebruikersnaam [hellogiggles](http://www.youtube.com/user/hellogiggles?feature=watch), die de video heeft geplaatst. Wat blijkt? Dat is de naam van een website die zich de " ultimate entertainment destination for smart, independent and creative females" noemt. Door wie is de site [opgericht](http://hellogiggles.com/about)? Toevallig...Zooey Dechanel. Die trouwens een eigen Tumblr-site heeft waar [heel toevallig het filmpje](http://zooeydeschanel.tumblr.com/post/14280461167/allisonsadventuresinwonderland-pure-gold-i) ook is te vinden. Nog eens goed kijken naar die video op Youtube. In het onderschrift staat de naam Angela Trimbur. Even Googlen. Ze blijkt haar eigen [IMDB profiel](http://www.imdb.com/name/nm1640326/) te hebben. Een actrice dus. Zo alles bij elkaar optellen begint het meer een gescript en bedacht filmpje te zijn dan een toevallige video die een hype wordt.

En nu?

Tja, wat nu? Is Dancing Like Nobody's Watching een nieuwe hype in wording? Wellicht in werking gezet om de nieuwe serie New Girl te promoten of om daar iets mee te doen? Komt de video binnenkort in één van de afleveringen terug? Of is het een storm in een glas water en was het gewoon een leuke video die wordt opgepikt de komende dagen? We zullen het zien. Tot die tijd ga ik even met de gordijnen dicht een dansje in de woonkamer doen...
