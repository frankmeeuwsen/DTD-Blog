---
author: frankmeeuwsen
comments: true
date: 2010-02-21 21:43:00+00:00
layout: post
slug: document-voor-regulering-internetverkeer-gelekt-acta-2
title: Document voor regulering internetverkeer gelekt (ACTA)
wordpress_id: 612
tags:
- acta
- digitale burgerrechten
- privacy
---

![acta_quadrature.thumb](../images/uploadimages/acta_quadrature.thumb_.jpg) Tot op heden heb ik slechts zijdelings eens wat geschreven over [ACTA](http://en.wikipedia.org/wiki/Anti-Counterfeiting%20Trade%20Agreement), het Anti Counterfeiting Trade Agreement. Een tot op heden geheim document wat op internationaal niveau diverse copyright en intellectueel eigendom zaken moet regelen, met name op internet. Het verdrag wordt met name door de entertainment industrie gedragen en gepromoot, aangezien het leest als een verlanglijstje voor de film- en muziekindustrie die in zwaar weer verkeerd. En van de maatregelen die met dit verdrag kan worden genomen is het onder dwang afsluiten van je internetverbinding bij vermeend (!!) bezit of uitwisseling van illegale content. Wat is er aan de hand?

<!-- more -->  

De onderhandelingen over de inhoud van dit verdrag vinden plaats in het diepste geheim en er komt vrijwel niets naar buiten over de inhoud van het verdrag of het verloop van deze onderhandelingen. Dit zorgt uiteraard voor nog meer wantrouwen bij digitale burgerrechtorganisaties als the Electronic Frontier Foundation en Bits of Freedom. Ook EU politici als [Sophie in 't Veld](http://twitter.com/SophieintVeld) houdt de ontwikkelingen nauw in de gaten evenals vele advocaten, bloggers en andere sympathisanten. Ik heb er tot op heden nog niet veel over geschreven omdat de volledige omvang van dit verdrag nog niet altijd tot me doordringt. Ik ben voor het eerst op het bestaan gewezen door mijn goede vriend Baby Grandpa die in [een brandbrief](http://babygrandpa.com/archives/archive_2009-m12.php#e1279) op zijn blog aandacht vraagt voor ACTA

 

<blockquote>  
> 
> ACTA betreft zowel de particulier als het bedrijfsleven en heeft als hoofddoel om iedere vorm van innovatie die _mogelijkerwijs_ gebruikt kan worden om iets illegaals te doen, dus kopiëren en uitwisselen, te verbieden. Om het simpel te stellen: als jij werkt voor een grafisch ontwerp bureau en jij maakt gebruik van een uitwisselingsprogramma om je ontwerpen door te geven aan je klanten, dan ben je volgens ACTA een crimineel. Binnen ACTA is het namelijk zo dat het principe van "catch first, ask questions later" wordt aangehouden. JIJ moet namelijk bewijzen dat wat je doet NIET illegaal is.
> 
> </blockquote>

 

Vandaag lees ik op BoingBoing dat er [drie pagina's zijn gelekt](http://www.boingboing.net/2010/02/21/acta-internet-enforc.html) van een voorlopig voorstel voor het "Internet Enforcement chapter". Typische juridische taal en menig lezer is er van overtuigd dat het geen hoax is. Ergens hoop je dat wel, zeker als je leest dat technologie bedrijven alles in het werk moeten stellen om gebruikers af te sluiten als er "Actual Knowledge" is van illegaal downloaden van materiaal. Dat betekent dus dat ISP's het internetverkeer actief moeten gaan monitoren en gebruikers gaan afsluiten. Ik wil niet weten wat voor economische malaise dat gaat geven voor ISP's. Ze moeten gebruikers gaan afsluiten, daar heb je mensen voor nodig (lijkt me). ze moeten software/hardware inzetten en beheren om extra monitoring in werking te zetten. Als mensen worden afgesloten van een provider, dat kunnen er duizenden worden, dan betalen ze natuurlijk ook hun abonnementsgeld niet meer. Dus aan de ene kant verliezen providers inkomsten omdat ze een verlies van abonnees hebben, aan de andere kant hebben ze extra investeringen om de monitoring effectief in te zetten. Ze worden hier straks door internationale wetgeving toe gedwongen, die nationaal wordt doorgevoerd. Die wetgeving is er nog niet, maar wie weet…is het niet controversieel genoeg om door een rompkabinet de komende maanden toch door te voeren? Just a thought…

 

### Meer over ACTA

 

  
  * BoingBoing over [ACTA](http://www.boingboing.net/action/)
   
  * Sargasso over [ACTA](http://sargasso.nl/archief/tag/acta/)
   
  * Electronic Frontier Foundation [dossier](http://www.eff.org/issues/acta/)
   
  * Bits of Freedom [dossier](https://www.bof.nl/category/acta/)
   
  * LaQuadrature.net [met uitgebreide berichtgeving](http://www.laquadrature.net/en) over ACTA
   
  * Cory Doctorow [schrijft een stuk](http://www.internetevolution.com/document.asp?doc_id=188055) over ACTA inclusief mogelijkheden wat je kunt doen
   
  * [Michael Geist](http://www.michaelgeist.ca/index.php?option=com_tags&task=view&tag=acta&Itemid=408), internetadvocaat met specialisatie in copyright
 

Het laatste woord over ACTA is nog niet gesproken, er staat nog en hoop te gebeuren. Het belangrijkste wat je kunt doen is jezelf informeren, bovenstaande links zijn een goede start. Vertel anderen wat er gebeurt, schrijf er over, geef het aandacht. Ook al interesseren zaken als online burgerrechten en digitale privacy je niet, denk dan aan het volgende: Als ACTA doorgang vindt zou het mogelijk kunnen worden dat je bij douanecontroles verplicht je laptop en MP3 speler moet afgeven om na te laten kijken op illegale content. Jouw keuze…
