---
author: frankmeeuwsen
comments: true
date: 2013-06-06 21:41:35+00:00
layout: post
slug: flipboard-magazines-een-paar-cijfers-en-ervaringen
title: Flipboard Magazines - Een paar cijfers en ervaringen
wordpress_id: 3503
---

Op de dag dat [Flipboard](http://flipboard.com) de mogelijkheid bood om je eigen magazine te maken maakte ik een klein sprongetje. Iets wat ik al jaren wil doen werd nu mogelijk, een eigen tijdschrift maken. Zelf je thema bepalen, ritme, onderwerpen, stijl. Natuurlijk is [de editor in Flipboard](https://editor.flipboard.com/) nog heel basic. Eigenlijk kun je vooral andere artikelen in je magazine zetten, zonder invloed op de stijl en manier van plaatsen. Je kunt de volgorde aanpassen en een cover kiezen. Elke week probeer ik in drie magazines wat artikelen te plaatsen. Ik heb drie magazines voor [Lifehacking](http://lifehacking.nl) aangemaakt om wat aan te voelen hoe het werkt en te kijken of dit pad interessant is voor de titel. Zonder er harde cijfers aan te verbinden, zonder een tijdslimiet te stellen. Maar ik vond het nu wel tijd voor een tussentijdse evaluatie. Ik merk dat er zo nu en dan nieuwe lezers bijkomen en dat sommige artikelen worden doorgeplaatst in andere magazines, maar voor de rest heb ik geen idee hoe het gaat. Ik heb een paar cijfers die ik graag deel met jullie. Ik ben wel benieuwd naar andere ervaringen en cijfers.

[gallery ids="3506,3505,3504"]

[Lifehacking Magazine](http://flip.it/EZm0j) is een algemeen magazine waarin ik zowel onze eigen artikelen plaats (niet alles, een selectie.) en interessante, algemene artikelen. Op dat magazine zijn 39 lezers geabonneerd, ik heb er 36 artikelen in gezet die 501 keer geflipped zijn. Ik vermoed dat het laatste betekent “gelezen”?

[Lifehacking Productivity Magazine](http://flip.it/Ozpcy) is wat meer gericht op artikelen rondom persoonlijke productiviteit. 25 lezers, 15 artikelen die 170 keer zijn gelezen. Of geflipped.

[Lifehacking Home Magazine](http://flip.it/WbfgP) is weer specifiek voor hacks en slimmigheidjes in en om het huis. Hier heb ik 38 lezers, 19 artikelen en 945 keer geflipped. Dat laatste is wel opvallend.

Is dit veel? Is dit voldoende? Ik heb eerlijk gezegd geen idee. Ik had geen doel voor ogen toen ik hiermee begon, alleen het testen en proberen van de dienst. Is het de moeite waard om er mee door te gaan? Ja, dat wel. Ik vind het leuk om zo nu en dan interessante berichten op deze manier te delen. Aan de andere kant, ik kan daar net zo goed Buffer, Twitter, Facebook of andere diensten voor gebruiken. De meerwaarde van de Flipmagazines zit in het formaat, je kunt er echt doorheen bladeren op je tablet, de opmaak is wat beter dan via sociale netwerken. Ik zou het nog wel op een goede manier willen koppelen aan onze site. Met een dynamische cover die mee verandert als ik items toevoeg aan een magazine. Ik zou graag het magazine vullen met meer mensen. Nog wat meer opmaakmogelijkheden dan nu in [de editor](https://editor.flipboard.com/) mogelijk zijn. Meer druppelsgewijs publiceren. Dus bv 7 artikelen klaarzetten waarvan elke dag één wordt gepubliceerd.

Maar waar ik nog het meeste benieuwd naar ben is hoe het magazine wordt gelezen. Wat slaat aan, waar klikt de lezer op door, waarom kiezen ze uit de enorme hoeveelheid nieuwe artikelen in Flipboard voor ons magazine. Dat soort vragen kan een magazine beter maken. Kan het meer focus geven. Niet door je alleen op die antwoorden te richten, maar er wel voor zorgen dat ze je wat meer richting kunnen geven.

Flipboard Magazines zijn een prima medium om artikelen te verzamelen en te delen, maar hebben nog wel een weg te gaan!
