---
author: frankmeeuwsen
comments: true
date: 2012-05-09 04:30:41+00:00
layout: post
slug: verkoop-een-oplossing-geen-product
title: Verkoop een oplossing, geen product
wordpress_id: 2059
tags:
- apple
- winkel
---

![](../images/uploadimages/castle-150x150.jpg)_"Mijn collega komt er al aan met uw exemplaar. Kijk eens, alstublieft."_ zei ze tegen me. Ik keek verbaasd om en zag een jongen met een grote glimlach mijn nieuwe aankoop overhandigen. Een paar minuten later was hij terug met wat extra gegevens. De winkelmedewerkster had al die tijd geen moment laten weten dat ze in ons gesprek contact had met haar collega's die er voor zorgen dat het juiste product bij de juiste persoon komt. Ondertussen zat ik met de medewerkster wat te babbelen aan een bar over de mogelijkheden van mijn nieuwe aankoop en de koppeling met andere producten die al had van ze. Wat een verschil was dat met mijn vorige ervaring bij de concurrent!

Toen stond ik in een drukke winkel en de verkopers waren overduidelijk maar in één ding geïnteresseerd: Mij iets verkopen. Nu is dat niet erg, ik sta niet voor niets in een winkel, maar ik hou wel van wat "experience" rondom het kopen. Noem het beroepsdeformatie, ik hou er van. Maar mij zo overduidelijk iets verkopen en niet volledig op de hoogte zijn van de productspecificaties, dat is jammer. Uiteindelijk besloot ik maar om me online te oriënteren en daar de aankoop te doen.

Maar na bijna een jaar een Samsung Galaxy S te gebruiken was ik het Android besturingssysteem verschrikkelijk zat. Waarschijnlijk had ik het ongeluk om een maandagmorgen-versie van de hardware te hebben. Maar dan nog. Crashende apps nog voor de telefoon volledig was opgestart, een anarchie aan user interfaces, traagheid, synchronisatie gedoe en updaten van het OS was een crime.

Twee maanden terug had ik een Windows PC, iPad en een Samsung Galaxy S. Sinds twee weken is dat een Macbook Air, iPad en iPhone. Waarom? It just works. En nee, Apple is verre van ideaal. Zo is mijn all-time favoriete app Evernote nog lang niet zo gebruiksvriendelijk op Mac als op Windows (maar er is sinds vandaag [een mooie update](http://blog.evernote.com/2012/05/08/evernote-for-mac-update-card-view-word-count-new-save-features-and-more/) beschikbaar!) en is hij al een keer gecrasht. Maar de samenwerking tussen de Apple producten is voor mij veel beter in orde. De batterijduur van alledrie de apparaten is aantoonbaar beter dan de Windows laptop en Android telefoon, zonder extra apps nodig te hebben. _It just works_.

![](../images/uploadimages/apple_store_trap-150x150.jpg)Tijdens The Next Web stond ik in de Apple Store op het Leidseplein in Amsterdam. Om een iPhone 4S te kopen. Maar eigenlijk was het vooral een klein sprookje waar ik in zat. Samen met Suzy, de getatoeerde Apple Store Employee, die niet als verkoopster iets zat te verkopen. Maar die als fan en liefhebber van de producten iets zat te verkopen. En de omgeving van de winkel hielp daar in mee. Zo vertelde ze me over hoe ze Evernote wel eens had geprobeerd maar niet bleef hangen. Ik vertelde haar over Lifehacking en liet de site zien op het grote Mac-scherm voor ons. Met een paar Mac tips die auteurs hebben geschreven, die ze zelf wel interessant vond. Het was meer dan een simpele verkooptransactie. Van de onverwachte samenwerking met haar collega die ineens de iPhone 4S kwam brengen tot het afscheidspraatje over mijn _vintage_ Mark Ecko tas. Ineens was ik een stukje Apple geworden. Oh dear...

De moraal? Producten kun je overal kopen. Online en offline. Maar steeds meer wil je niet alleen een product kopen. Wil je een oplossing krijgen aangedragen. Ben je bereid een premium te betalen om van _het gedoe_ af te zijn. Verkoop oplossingen, geen producten.

Meer over [de filosofie van de Apple Stores ](http://online.wsj.com/article/SB10001424052702304563104576364071955678908.html)op WSJ.com. Aanrader.

(Foto Apple Store Trap: [One More Thing](http://www.onemorething.nl/))
