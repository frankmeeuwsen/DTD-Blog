---
author: frankmeeuwsen
comments: true
date: 2013-05-22 16:13:27+00:00
layout: post
slug: de-vraag-die-elke-blogger-zich-op-een-moment-stelt
title: De vraag die elke blogger zich op een moment stelt
wordpress_id: 3437
---

Het moment dat je kiest om online te publiceren op een eigen platform komen er stapels vragen ineens op je af.



	
  * Welke invalshoek ga ik kiezen?

	
  * Schrijf ik persoonlijk of meer professioneel?

	
  * Wat voor illustraties gebruik ik?

	
  * Hoe zet ik mijn social media satellieten in?
En de lijst kan nog wel even doorgaan. Een vraag die je pas later binnen zal schieten deel ik hier graag met je.


Wat is de verhouding tussen vaste items en freeform artikelen?

De meeste blogs zullen op een gegeven moment vaste terugkerende elementen krijgen. Zoals een krant altijd het weerbericht heeft, een talkshow een intermezzo met filmpjes of een radioshow luisteraars laat inbellen. Een blog kent dat eveneens. Denk aan mijn wekelijkse leesmap. Elke zaterdag deel ik vijf artikelen die ik de moeite waard vind. Dit heeft voor zowel lezer als schrijver zijn voordelen.

Voor de schrijver is het makkelijk om een ritme te hebben. Ik weet dat ik elke zaterdag de vijf links moet hebben dus mijn werkwijze is daar al grotendeels op ingericht. Ik hoef niet na te denken over een onderwerp op die dag, want dat staat al vast. Ik hoef alleen maar de links te vinden.

De lezer weet waar hij aan toe is. Zoals je in een magazine op vaste momenten een column, fotoreportage of interview verwacht, zo kun je dat online eveneens hebben. Ik krijg geregeld feedback van lezers die het fijn vinden om elke zaterdag die paar links te krijgen. Zeker als het artikelen zijn die eerder die week nog niet veelvuldig langs zijn gekomen in andere kanalen. Daar hou ik weer rekening mee in mijn keuze.

Maar je kunt er in doorschieten. Als je het jezelf makkelijk wilt maken kun je van elke dag wel een vaste onderwerpdag maken. Maar waar blijft dan de spontaniteit en de originaliteit in je blog? Hoe hou je jezelf gemotiveerd om elke maandag over x te schrijven en elke woensdag over y. Datzelfde geldt voor de lezer. Elke dag exact weten wat er komen gaat en welk thema wordt behandeld, dat kan saai worden.

Maar waar leg je de grens? Wanneer hou je vast aan je ritme en wanneer kun je daar van afwijken? Dat zal, helaas helaas, voor iedereen anders zijn. Ik ben tevreden met één vaste dag in de week, misschien komt er nog eentje bij. Maar daar wil ik het bij houden. Maar ik kan me voorstellen dat je onderwerpkeuze zich leent om meer vaste dagen te hebben. of juist niet te werken met vaste dagen in de week, maar vaste momenten in de maand of in een seizoen. Het is prima om er wat mee te experimenteren. Stel jezelf deze vragen tijdens dat experiment:

	
  1. Vind ik het nog leuk?

	
  2. Vind de lezer het nog leuk?

	
  3. Kan ik genoeg schrijven over dit vaste onderwerp in de komende weken/maanden?

	
  4. Kan ik voldoende invalshoeken vinden om binnen de vaste onderwerpkeuze flexibel te zijn?


Hoe pakken jullie dit aan? Zowel als schrijver en als lezer? Waar ligt jouw grens in de vaste dagen schrijfstijl en waar ligt je grens als je dat bij andere online publicaties ziet?
