---
author: frankmeeuwsen
comments: true
date: 2012-03-18 11:20:35+00:00
layout: post
slug: 7-vragen-die-elke-student-stelt-over-social-media-en-de-antwoorden
title: 7 vragen die elke student stelt over social media (en de antwoorden)
wordpress_id: 1632
tags:
- antwoorden
- business
- social
- studenten
- vragen
---

![](../images/uploadimages/old-classroom-e1332069109685.jpg)Als docent heb ik dagelijks met studenten te maken. Omdat ik voor ze in de klas sta of omdat ze me benaderen met vragen rondom een project, afstudeerwerk, stage of andere klus waarvoor ze op pad zijn gestuurd. De meeste studenten, nee, álle studenten die me benaderen voor een interview komen met dezelfde vragen. Weinig inspirerende opdrachtgevers dus. Of in elk geval weinig nadenkend. Want kom op, je kunt vrijwel alle vragen die ik voor mijn neus krijg zo online vinden. Aangezien de komende week het laatste blok begint voor veel opleidingen zullen de afstudeeronderzoeken weer gaan beginnen en de bijbehorende interviewverzoeken. Daarom bij deze een eerste opzet naar de vraag- en antwoordlijst waar ik voortaan studenten na ga verwijzen. Inclusief mijn eigen studenten. Onderstaande vragen beantwoord ik niet meer, pas als je origineler wordt of meer specifieke vragen gaat stellen, dan gaan we praten. Tot die tijd, haal je inspiratie uit de volgende lijst
<!-- more -->


### Waarom maken consumenten gebruik van social media?


Laten we meteen beginnen met de Million Dollar Question, wáárom zitten we toch de hele dag te Liken, Twitteren, Pinteresten en Whatsappen met elkaar? Hebben we niks beter te doen? Gelukkig is er onderzoek naar gedaan. Er wordt vrijwel continu onderzoek naar gedaan trouwens. Kijk eens rond in de databanken van je mediatheek of je relevante en up to date informatie kunt vinden. Veelal heb je toegang tot diverse academische databanken waar je enorm veel informatie uit kunt halen. Doe dat. In 2011 heeft The New York Times een [groot onderzoek gehouden](http://www.bazaarvoice.com/blog/2011/07/14/motivation-matters-new-research-on-the-psychology-of-sharing/) over dit onderwerp. De belangrijkste conclusies: We maken gebruik van social media omdat:



	
  * We waardevolle en leuke dingen willen delen met anderen

	
  * We onszelf willen definiëren, sociale validatie

	
  * We de relatie met anderen willen voeden en versterken

	
  * We onszelf willen ontplooien

	
  * We onze eigen interesses onder de aandacht willen brengen.




### Hoe kun je geld verdienen met social media?


Er zijn een paar manieren om geld te verdienen met social media.



	
  1. Begin een startup in het digitale domein en zorg voor een app/dienst rondom een sociaal object. Werk hard en hoop dat je de volgende Pinterest of Twitter wordt

	
  2. Koop advertentieruimte op elk sociaal netwerk wat je kunt vinden. Banneren dus. Zoals je ook al deed in de krant en op de radio. Waar eveneens niemand aandacht aan je boodschap besteedt.

	
  3. Maak accounts aan op de grote netwerken (Facebook, Twitter, LinkedIn, Hyves en Google+) en ga elke irrelevante scheet vanuit de communicatie-afdeling distribueren over je netwerk.

	
  4. Ga luisteren. Leg je oor te luister bij je klant. Wordt een sociaal bedrijf en heb werkelijk en oprecht interesse in datgene wat je publiek bezighoudt. Sluit er op aan met relevante en tijdige informatie. Blijf luisteren, blijf helpen. Geef antwoorden en stel daarna eigen vragen. Werk hard. Blijf delen. Blijf schrijven. Blijf luisteren. Zorg dat er een sociale laag over je diensten en producten komt. Create stuff worth sharing.




Pick your flavour...




### Moet bedrijf xyz instappen?


Een bedrijf móet nooit iets van me. Maar als het past bij je bedrijfsstrategie en je communicatiedoelstellingen om stil te staan bij de gesprekken die je klanten hebben, dan kan het zeker geen kwaad zo nu en dan een zoekopdracht op diverse sociale sites te doen. Stel je opdrachtgever de volgende vraag: Hoe lang kun je het je nog veroorloven om social media links te laten liggen?


### Welke dienst moeten ze dan gebruiken?


Sorry. Maar je stelt deze vraag vanuit de gedachte dat ik al exact weet:



	
  * Wat je opdrachtgever voor marketingcommunicatiedoelstellingen heeft

	
  * Wat voor budget er aanwezig is

	
  * Welke interne drive er is om een social business op te zetten

	
  * Welke ervaring en kennis er in de organisatie is

	
  * Wat ze willen. Wat ze nastreven. Waar ze voor staan.


Dus hier kan ik geen realistisch antwoord op geven. Maar wil je een groeiende lijst van interessante tools, kijk dan eens op [deze Pinterest Toolness lijst](http://pinterest.com/sannew/toolness/)...


### Wat moeten ze niet doen?


Denken dat het wel overwaait, dat sociaal gedoe op dat internet. Denken dat mobiel iets is waar hun zoons en dochters mee bezig zijn maar de eigen doelgroep niet.


### Kost het tijd om social media bij te houden?


Ja. Net als het tijd kost om met je beste klanten te praten of om een nieuwsbrief te versturen. Het kost tijd om op een beurs te staan. Het kost tijd om een sociaal gezicht te hebben. Dus ja. Het kost tijd.


### Wat levert het op?


Je krijgt wat je zaait. Het kan je nieuwe klanten opleveren. Of een betere relatie met je bestaande klanten. Nieuwe leveranciers of geografische afzetmarkten. Een imago als expert, allesweter, "gezelligerd" of "meedenkend". Wat wil je dat het je oplevert? Dan kun je daar aan gaan werken.


### Welke boeken op het gebied van social media kunt u aanraden?


Er verschijnen meer boeken over dit onderwerp dan redelijkerwijs is bij te houden. Hieronder en op [mijn boekenpagina](http://incredibleadventure.nl/boeken/) vind je een overzicht van interessante boeken. Niet per sé over social media, als wel over social business en het veranderende medialandschap. Voor de volledigheid: Dit zijn allemaal affiliate links. Met elke aankoop verdien ik dus een klein bedrag.


Zo...dat waren de antwoorden op de belangrijkste vragen die je wellicht voor me klaar had. Heb je nog meer vragen zijn ze iets specifieker of gaan ze serieuzer in op de problematiek van je opdrachtgever? Neem dan gerust weer eens contact met me op.
En voeg in de reacties gerust veelgestelde vragen en antwoorden toe!
