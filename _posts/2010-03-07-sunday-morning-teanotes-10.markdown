---
author: frankmeeuwsen
comments: true
date: 2010-03-07 21:48:46+00:00
layout: post
slug: sunday-morning-teanotes-10
title: 'Sunday Morning Teanotes #10'
wordpress_id: 648
tags:
- SMTN
---

"Klopt het dat er geen blogs meer per mail komen? Heb ik wellicht iets gemist dat het is gestopt?"

Die mail kreeg ik vandaag binnen. Van een trouwe lezeres die elke dag netjes via email mijn laatste blogpost binnenkrijgt. Maar inderdaad, [sinds afgelopen dinsdag](/get-spikized/) is er geen nieuwe blogpost meer bijgekomen. Mijn voornemen om elke dag iets te posten is flink mislukt en daar baal ik van. Want het is niet moeilijk, het is niet ingewikkeld. En toch lukte het me afgelopen week niet. Ik heb er over nagedacht hoe het komt dat ik de laatste dagen geen blogpost heb gemaakt en er zijn een aantal redenen die met elkaar te maken hebben.

<!-- more -->

**Tijd**

De meeste bloggers, inclusief mijzelf, zeggen al snel: _Ik heb geen tijd meer om te bloggen. Ik heb een drukke agenda, veel te doen, loop van hot naar her en dan heb ik echt geen tijd om nog eens te gaan zitten en een blog bij te houden. _Maar tijd is er altijd wel te vinden. 's Ochtends voor je dag begint. In plaats van het laatste nieuws lezen, even een korte blogpost maken. Of vooraf een aantal opzetjes maken en in wat korte momenten tussendoor je post afmaken. Tijd inplannen om wat posts vooraf te maken en op het laatste moment definitief af te schrijven en te publiceren. Via de [Wordpress applicatie op de iPhone](http://iphone.wordpress.org/) onderweg wat gedachten vastleggen. Het is maar net hoeveel tijd je er in wilt steken. En of je er wel zin in hebt.

**Energie**

Na een lange dag werken en van de ene naar de andere afspraak te rennen ben je 's avonds wel klaar en heb je niet zo'n zin meer om nog na te denken over een blogpost, je gedachten op een rij te zetten. Het is dan lekkerder om even duf op de bank te hangen, wat te tweeten over [DWDD](http://twitter.com/#search?q=dwdd) of [PenW](http://twitter.com/#search?q=PenW) en verder niet al te diep na te denken. Maar dan kan ik me afvragen of de avonduren dus wel het beste moment zijn om mijn blogposts te maken. Wanneer is mijn energie het best op de dag? Dan is nog de vraag of ik dan de tijd heb om wat te schrijven en of ik die energie op dat moment ook moet gebruiken voor een blogpost.

**Moment**

Sinds ik klaar ben met het manuscript voor [Bloghelden](http://www.bloghelden.nl) is de klad in het dagelijks schrijven gekomen. Gedurende het schrijven van boek waren de blogposts juist wat afleiding tijdens de lange sessies achter mijn laptop. Ik heb van december tot februari vrijwel non-stop achter mijn laptop gezeten maar sinds half februari ben ik weer veel op pad en niet altijd in de gelegenheid om wat te schrijven. Waar het vaak aan ontbreekt is op het juiste moment de juiste onderwerpen bij je hebben. Net even die drive om aan de slag te gaan en een leuke blogpost te schrijven

**Onderwerp**

Te vaak heb ik het idee dat elke blogpost een stuk literatuur _in the making_ moet zijn. Steeds weer nieuwe inzichten, nieuws op een eigen manier gebracht, uitgedachte strategieÃ«n, een klein kijkje in mijn brein. Maar eigenlijk hoeft dat niet altijd toch? Waar gaat het om? Elke dag iets schrijven of elke dag een diep en inzichtelijk artikel schrijven met het streven om 10 reacties per artikel te hebben? Op dit moment wil ik weer elke dag schrijven. Elke dag weer bezig zijn met het web en daar over schrijven. Dat kan kort, lang, inzichtelijk, grappig, flauw, origineel of gelinkt zijn. Als het maar elke dag is. Want daardoor komt de gewoonte die ik wil in me hebben. De gewoonte om kleine delen van mijn vakgebied, passie en leven te documenteren en te delen. De rest volgt dan vanzelf.

Gisteren was mijn derde verjaardag op Twitter. Sinds 6 maart 2007 maak ik met groeiend enthousiasme gebruik van de microblogdienst en ja, het vreet aan je blogritme. Maar tegelijk is Twitter voor mij ook een prachtig kanaal om nieuwe inzichten te krijgen en mijn eigen blogposts te delen met mijn netwerk van volgers, vrienden en vreemden. Terwijl ik dit schrijf stevent [Slijterijmeisje](http://twitter.com/slijterijmeisje) op haar 60.000e tweet af binnen drie jaar, check [die tweets hier](../images/uploadimages/slijterijmeisje.png). Is dat veel? Geen idee, maar het is ook niet relevant. Relevanter is wat Petra inhoudelijk met Twitter doet en dat Rockt Hard. Niet voor niets verschijnt in het najaar haar boek over de inzet van digitale media als ondernemer, voor mij nu al een aanrader, niet in de minste plaats omdat ik Petra ken en weet dat ze niet op haar mondje is gevallen en het hart op de juiste plaats heeft.

Petra laat ook zien dat ze als ondernemer met een eigen winkel altijd de tijd, energie en het moment vindt om te bloggen, twitteren, te werken aan haar netwerk, nieuwe klanten te werven n link per keer. Schrijvend over alle onderwerpen die haar bezig houden. Dan moet dat mij ook lukken. Dus Petra, dank voor je (onbedoelde) inspiratie en ik ga er weer voor de komende tijd! Blog on!

En ja, de titel van deze blogpost slaat nergens op, want het is zondagavond. Maar nu had ik de tijd, energie en het moment. :-)
