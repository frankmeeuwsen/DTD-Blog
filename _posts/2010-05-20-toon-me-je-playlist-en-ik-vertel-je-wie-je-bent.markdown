---
author: frankmeeuwsen
comments: true
date: 2010-05-20 06:58:26+00:00
layout: post
slug: toon-me-je-playlist-en-ik-vertel-je-wie-je-bent
title: Toon me je playlist en ik vertel je wie je bent
wordpress_id: 853
tags:
- curator
- muziek
- playlistify
- spotify
---

[![](http://farm2.static.flickr.com/1226/1409209058_2ca4bfc36b.jpg)](http://farm2.static.flickr.com/1226/1409209058_2ca4bfc36b.jpg)Eind jaren '90 hoorde ik geregeld om me heen de zin: "_Toen me je boekenkast en ik zeg wie je bent_". Een gevleugelde uitspraak onder salon-psychologen die iets teveel testjes in even zoveel semi-wetenschappelijke tijdschriften hadden gedaan. Maar ergens wel een kern van waarheid, aan de hand van iemands boekenverzameling kon je wel een redelijke indruk krijgen. Dat ging niet tot de diepste normen en waarden van een persoon, maar wel interesses, rituelen, helden. Verzamelingen boeken werden ook gebruikt als status-symbool: Kijk eens wat ik allemaal in mijn kast heb staan. Dat het ongelezen is doet er niet aan af, je reflecteert iets van je persoonlijkheid met die verzameling

Dat is lang zo gegaan met veel fysieke objecten. Bijvoorbeeld muziek. Ik kan me herinneren dat ik vol bewondering door de platenkast van mijn vader bladerde. Originele LP's ([wat zijn dat?](http://en.wikipedia.org/wiki/LP%20album)) van James Brown, Rolling Stones, Woodstock, ga zo maar door. Dat wakkerde mijn liefde voor muziek aan. Elke zondag stond er wel een bijzondere plaat op in plaats van de radio. Later is dat omgeslagen, laten we het houden op een vlaag van verstandsverbijstering van mijn pa ;-)

In de tijd van de cassettebandjes ([wat?](http://en.wikipedia.org/wiki/Compact%20Cassette)) werd ik verslaafd aan de mixtapes. Met wat vriendjes in de straat maakten we eigen cassettebandjes met muziek die we van de radio opnamen. The Soul Show, Curry en Van Inkel, de Wilde Wereld. We zaten startklaar met de vingers op Play en Record om op het juiste moment die nieuwe import uit de USA op te nemen en de volgende dag op de _boombox_ in het speeltuintje voor elkaar af te spelen. Op jonge leeftijd lieten we al zien wat onze smaak was en het werd soms genadeloos afgestraft.

Vrienden op de middelbare school hielden die liefde voor muziek bij me branden via hun platen- Ã¨n CD-collectie. Ik vond en vind het heerlijk om door bakken met muziek te bladeren bij vrienden en de verhalen te horen waarom een bepaalde CD zo speciaal is, waarom die _limited edition_ vinyl versie uit Japan moest overkomen. Zo ben ik onder andere in aanraking gekomen met de serie [Late Night Tales en Another Late Night](http://latenighttales.co.uk/). Een prachtige collectie CD's die worden samengesteld door DJ's en muzikanten. Artiesten wordt gevraagd om uit hun eigen muziekverzameling de ultieme _late night_-playlist samen te stellen. Dit levert prachtige CD's op van muzikanten als Belle and Sebastian, Jamiroquai en Groove Armada.

Deze muziekcollectie laat een beweging zien die interessant is. De muzikanten treden op als curators. Uit de enorme hoeveelheid muziek die beschikbaar is, maken zij een selecte keuze en zetten die op een volgorde alsof het een eigen, een nieuw verhaal vertelt. Koppel het aan een mooie vormgeving en duurzame verpakking inclusief "het boekje" met de verhalen en je begrijpt waarom deze CD's nog steeds gretig aftrek vinden. Door deze verzamelingen ontstaan nieuwe verdienmodellen zoals je op [de site](http://latenighttales.co.uk/) van de serie kunt lezen. Er zijn Late Night Events waar de muzikanten hun favoriete muziek draaien en exclusieve mixen op de site te vinden.

![](../images/uploadimages/playlist-e1274337930713.png)

Iedereen met een [Spotify-account](http://www.spotify.com) en een Facebook-koppeling is nu een curator van zijn eigen muziek geworden. Het is niet meer zo belangrijk om te laten zien hoeveel platen je hebt. Het is niet meer van belang dat je huis vol staat met oude vinylversies van klassieke albums (OK, voor de audiofielen en echte muziekliefhebbers zoals mezelf is een uitzondering), maar wat veel belangrijker is, je kunt via Spotify playlists op een makkelijke en frictieloze manier delen. Playlists zijn de nieuwe mixtapes. Je kunt uit de enorme (maar incomplete!) verzameling muziek op Spotify je eigen keuze maken en een eigen playlist samenstellen. Handig voor eigen plezier, maar nog leuker om te delen met je sociale netwerk. Dat zijn niet meer je gezinsleden, straatvriendjes of klasgenoten. Deel je playlists via Facebook met je netwerk en toon je expertrol. Maak je eigen Late Night Tales en speel leentjebuur van andere playlists. Iedereen kan een muziekcurator worden op een breed of juist een heel smal gebied. Spotify opent niet alleen de schatkamers van de muziekgeschiedenis, het opent ook de mogelijkheid voor jou en mij om duiding te geven in deze geschiedenis. Een persoonlijke duiding, maar daarom niet minder interessant. Lees in dit verband zeker het artikel van Erwin Blom over hetzelfde onderwerp, maar dan bezien vanuit [de concertzalen en muziekbladen](http://www.erwinblom.nl/blog/2010/5/19/playlists-van-anderen-helpen-me-spotify-ontginnen.html). Extra bonustip: [Playlistify](http://www.playlistify.org/), om je playlist niet alleen in Spotify te tonen, maar ook op je website.



PS: De playlist in de illustratie hierboven kun je [hier beluisteren](http://open.spotify.com/user/pindsvin/playlist/0xuPjwMoAdQJBRpIZnuGH1). Met dank aan Ron van der Sterren!
