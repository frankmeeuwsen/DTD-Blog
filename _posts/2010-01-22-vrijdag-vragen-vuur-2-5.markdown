---
author: frankmeeuwsen
comments: true
date: 2010-01-22 16:27:26+00:00
layout: post
slug: vrijdag-vragen-vuur-2-5
title: 'Vrijdag Vragen Vuur #2.5'
wordpress_id: 446
tags:
- VrijdagVragenVuur
---

Wat krijgen we nu? Het is al tijd voor de vrijdagmiddagborrel en nog steeds geen [Vrijdag Vragen Vuur](http://incredibleadventure.nl/tag/vrijdagvragenvuur/) online? Dat klopt! Afgelopen dagen heb ik weer eens meegemaakt hoe weerbarstig goede voornemens kunnen zijn en hoe je eigen gedrag je soms tegen kan zitten. Tijd, drukte, afspraken, zin, alles had er mee te maken. Maar wat nu? Een mini-VragenVuur redux van de afgelopen twee weken dan!

<!-- more -->

Want ik kreeg op de valreep op zowel de eerste Vragen Vuur als nummer 2 nog wat inzendingen binnen die ik wel met jullie wil delen. Dat doe ik tijdstechnisch weer heel slim, op vrijdagmiddag. Als iedereen al klaar met zijn verveelde vrijdag en zich al een slag in de rondte heeft geklikt op dat wereldwijde web. Maar hey, het is mijn voornemen en ik wil me er aan blijven houden! [Don't break the chain](http://lifehacker.com/281626/jerry-seinfelds-productivity-secret), heeft Jerry Seinfeld eens gezegd en daar heeft hij een punt. Dus bij deze, een kleine omweg om de ketting niet te breken en direct een hernieuwde belofte om volgende week de nieuwe Vrijdag Vragen Vuur te hebben!

[New Verbalizer](http://www.newverbalizers.com/) Ellen Bokkinga ([Twitter](http://twitter.com/EllenBokkinga)) stuurde me pas nog [haar goede voornemen](http://incredibleadventure.nl/2010/01/vrijdag-vragen-vuur/) voor het nieuwe jaar:

![](http://a3.twimg.com/profile_images/288352865/Photo_21_bigger.jpg)In 2010 word ik een Ã¼ber verbandenvrouw. Wat is het verband tussen een fiets en een glas-in-lood-raam? Wat is het verband tussen een merkidentiteit en een school vissen? En wat heeft dit alles te maken met "de rol van taal in ons leven"? Al in 2009 werd ik hierdoor geïnspireerd door de [BLDGBLOG](http://www.bldgblog.com). De schrijver Geoff Manaugh linkt alles - muziek, taal, auto's, dieren, fotografie - terug naar architectuur. Hij zette bij mij een 'architectuur-bril' op die ik niet meer kan afzetten. Nooit meer loop ik door een gebouw en/of stad zonder mij bewust te zijn van de geluiden, omdat hij over akoestiek schreef. Nooit lees ik meer een hoofdstuk fictie zonder de beschrijvingen van de omgeving geheel in mij op te nemen. Als iemand mij door zijn visie de verborgen architectuur in ons leven laat verschijnen, zou ik graag het licht schijnen op welke rol taal inneemt in de vormgeving van wat je bent en wat je doet. Op zoek gaan naar verbanden in dit kader is mijn missie voor 2010.

Vrijdag Vragen Vuur #2 was een [open vraag over creativiteit](http://incredibleadventure.nl/2010/01/vrijdag-vragen-vuur-2/). In de reacties kreeg ik nog twee mooie aanvullingen:

**Peter de Kock ([Peterdekock.nl](http://peterdekock.nl/) - [Twitter](http://twitter.com/peterdekock))**

![](http://a3.twimg.com/profile_images/72110873/Foto_Peter_bigger.JPG)Creativiteit haal ik uit alles wat er in mij en om mij heen gebeurt. Het is net als een boom: die laat zijn takken naar alle kanten toe groeien om overal voeding en licht vandaan te halen. Voor mij is het met creativiteit ook zo.

**Anna-Maria Giannattasio ([Puur Amsterdam](http://www.puuramsterdam.nl/) - [Twitter](http://twitter.com/puur))**

![](http://a3.twimg.com/profile_images/646168343/Anna-Maria_Giannattasio_bigger.jpg)Creativiteit haal ik uit positieve hardwerkende mensen. Die leven zonder angst en hun hart volgen.
Daarom omring ik me met mensen die niet voor de helft leven. Klanten, twitterazzi, partners .... het liefst mensen die een klap van de molen hebben gehad. Springerige denkers met drang! Zij maken mij blij en ik maak hun leven weer mooier met evenementen en wilde plannen. Samen sterk!

Mooi he! Ik heb de vraag voor volgende week al klaar staan, die gaat straks de deur uit. Ik denk dat iedereen er iets langer over moet nadenken dus ik geef ze wat tijd. Ik hoop dat het een mooie editie gaat worden! Wil je ook een keer een Vrijdag Vragen Vuur Vraag ontvangen? Laat het me weten in de reacties of via [Twitter](http://www.twitter.com/frankmeeuwsen)!
