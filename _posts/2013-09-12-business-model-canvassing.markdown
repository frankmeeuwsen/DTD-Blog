---
author: frankmeeuwsen
comments: true
date: 2013-09-12 20:23:06+00:00
layout: post
slug: business-model-canvassing
title: Tijd voor een stukje Business Model Canvassing
wordpress_id: 3626
tags:
- business model
- screencasts
---

![scaled.Business-Model-Canvas](../images/uploadimages/scaled.Business-Model-Canvas.png)


De volgende stap. Twee dagen geleden deelde ik [een eerste screencast](/screencast-hoe-maak-je-stapels-in-evernote/) met de vraag om reacties. Zowel hier als op Google+ en Twitter kreeg ik ongeveer hetzelfde terug: Prima lengte, prima om onderwerpen zo te kaderen maar doe iets aan dat geluid!

Mooi. Dat betekent dus op pad voor een USB microfoon. Ik heb inmiddels al aardig wat tips gekregen en ik denk dat ik voor de [Samson C 01](http://www.bax-shop.nl/usb-microfoon/samson-c-01-usb-studio-microfoon/product-details.html) ga. Die is niet te duur en heeft aardig wat goede recensies.

Inmiddels ben ik al weer druk bezig hoe ik dit allemaal ga aanpakken. Ik heb genoeg ideeën voor de onderwerpen maar ik zoek nog een balans tussen wat ik online deel met jullie en wat achter een betaalmuur zet. Want ja, de schoorsteen moet wel roken en ik maak er geen geheim van dat ik hier wat mee wil verdienen. Maak ik een hele serie van onderwerpen en video’s waar je op kunt abonneren? Maak ik een winkelwagen-systeem waarin je per video afrekent voor een klein bedrag? Ga ik met een email-systeem werken waarin je naast video’s eveneens webinars en andere online content kunt afnemen? Keuzes keuzes keuzes…

Ik ben al een tijdje lid van de [Authority community](https://my.copyblogger.com/join-authority/) op Copyblogger. Hier kun je enorm veel artikelen, video’s, PDF’s en MP3’s vinden over het opzetten van je online business. Of het nu om contentmarketing gaat of emailmarketing, webinars, bij Copyblogger hebben ze overal wel een oplossing voor. Soms zijn de webinars wel enorme open deuren die weinig echt toevoegen wat ik al niet wist. Maar zo nu en dan haal ik er wel wat interessants uit. Natuurlijk is Copyblogger het perfecte voorbeeld van het uitspraak: “During the goldrush, the miners didn’t get rich. It were those who sold mining equipment”. Zolang je maar hun spullen blijft afnemen beloven ze gouden bergen. Maar het is natuurlijk een hoop hard werk die je zelf moet verzetten. Zoals bovenstaande vraagstuk.

Deze site. Die gaat op de schop. Van een soort van zakelijk blog en portfolio site wil ik er meer een site van maken die gericht is op de Evernote video’s en de diensten die er achter zitten. Dat betekent dat ik weer bezig ben met een nieuw ontwerp, nadenk over de _flow_ en navigatie van de site. Waar ik in elk geval ver ver ver weg van wil blijven zijn de ellenlange, typisch Amerikaanse scrollmonsters van pagina’s met om de paragraaf “Order Now” knoppen. Maar het mag allemaal wel wat duidelijker wat ik ga doen en hoe ik dat wil gaan doen. Dus weer lekker aan het klooien met schetsen en voorbeelden aan het zoeken.

Hetzelfde geldt voor de artikelen. [De Incredible Leesmap](http://incredibleadventure.nl/series/weekendleesvoer/) blijft in elk geval bestaan. Daarnaast wederom weer meer focus op Evernote Business. Dus wat minder over allerlei andere onderwerpen zoals online publiceren en social media. In welke frequentie, dat bekijk ik nog.

Werk aan de winkel! Tijd voor een [Business Model Canvas](http://www.businessmodelgeneration.com/canvas) sessie!
