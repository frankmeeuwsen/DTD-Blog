---
author: frankmeeuwsen
comments: true
date: 2013-04-21 18:37:47+00:00
layout: post
slug: de-vibe-van-een-volk
title: De vibe van een volk
wordpress_id: 3312
---

![kroon](../images/uploadimages/kroon-150x150.png)Stel dat er geen internet zou zijn. Geen Facebook, geen Twitter, geen blogs. Geen Youtube. We hebben niet de mogelijkheid om TV opnamen op te nemen en te remixen met relatief goedkope software. En die remixen zetten we weer online. Stel je voor dat je niet de mogelijkheid hebt om een gesprek over een lied op te nemen en te publiceren online. Stel je voor dat je hooguit een boze brief naar een krant kunt sturen. Of een tijdschrift. Dan hoop je maar dat ze jouw brief er uit pikken om te publiceren. Op pagina 3 tussen de complimenten voor de nieuwe vormgeving en die leuke column.

Stel je voor dat je als artiest de mogelijkheid hebt om via dat enorme internet input te krijgen voor een lied. Je vraagt om zinnen, flarden, ideeën, waar je zelf met je eigen expertise mee aan de slag gaat. Maar het internet is éénweg. We kunnen alleen iets naar de artiest sturen. Wat hij daarna de wereld in gooit, daar moeten we het maar mee doen. We kunnen er over klagen bij de koffie-automaat, in de trein of tijdens de lunch. Maar er verandert niet veel. En de artiest denkt dat hij iets heeft gemaakt met en voor het volk. Maar dat volk is wispelturig. Een typisch gevalletje verwachtingsmanagement.

Ik ben geen fan van het inmiddels ingetrokken Koningslied. Maar ik ben zeker geen fan van de anonieme scheldkanonnades die online kunnen plaatsvinden. Het is nergens voor nodig om een componist zó te denigreren. Je kunt het oneens zijn met wat er is gemaakt. Het is niet nodig om iemand zo naar beneden te halen. We leven nog altijd in een democratie. Je hebt het recht om op Koninginnedag niet naar het lied te luisteren. Je hebt het recht om op die dag iets anders te doen. Ondanks dat je het oneens bent met het lied en de inhoud.

Ik vraag het me af, wat zegt dit over wat "we" als Nederlanders eigenlijk vinden van een lied op deze manier, voornamelijk gemaakt door BN'ers. Underdogs als de twee Utrechtse studenten krijgen ineens alle aandacht. Is er een verandering gaande in onze beleving van entertainment? Zijn we dergelijke musical-achtige songs beu? Hebben Ewbank c.s. de vibe van het volk niet opgepikt? Te veel afstand?

Aan de andere kant blijf ik het bijzonder vinden dat een volk wat het niet zo op het Koningshuis heeft, zo fel tekeer kan gaan over een lied voor datzelfde Koningshuis.

Vreemde tijden.
