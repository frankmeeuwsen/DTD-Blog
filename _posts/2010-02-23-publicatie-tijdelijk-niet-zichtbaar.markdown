---
author: frankmeeuwsen
comments: true
date: 2010-02-23 12:59:11+00:00
layout: post
slug: publicatie-tijdelijk-niet-zichtbaar
title: Publicatie (tijdelijk) niet zichtbaar
wordpress_id: 615
tags:
- auteursrecht
- lexisnexis
- licentie
- publicatie
---

Het breekt je dag weer eens. Een telefoontje van de Hogeschool Utrecht, of ik een blogpost wil verwijderen die licentie-overeenkomsten schaadt die de HU met een databank leverancier heeft. Wat is het geval? Ik heb een paar weken terug een blogpost geschreven waarin ik onderzocht had hoevaak het woord weblog voorkomt in de landelijke dagbladen tussen 2000 en 2009. Hiervoor maakte ik gebruik van LexisNexis, een online databank van kranten- en tijdschriftenartikelen. Ik heb toegang tot die databank vanwege mijn werk op de Hogeschool Utrecht. Niets aan de hand zou je denken. Daar denken de juristen van LexisNexis toch iets anders over. Via de Hogeschool krijg ik vandaag het verzoek om de blogpost te verwijderen omdat ik oneigenlijk gebruik maak van de data en misbruik maak van mijn dubbele functie. Omdat ik deze data niet in een onderwijssituatie gebruik en openbaar maak via mijn weblog, is dat in strijd met de gebruikersvoorwaarden die de Hogeschool heeft met de databank. De gegevens die ik zoek en publiceer staan niet in relatie tot mijn werk als docent bij de Hogeschool Utrecht. Daar kun je over van mening verschillen natuurlijk.

Tot er een goede oplossing is gevonden heb ik de blogpost even onzichtbaar gemaakt op deze weblog. Maar het staat natuurlijk iedereen vrij om in zoekmachines de vraag te stellen: "Hoe vaak schrijven kranten over weblogs?". De originele blogpost is daar binnenkort niet meer te vinden, maar goed..een link is zo gemaakt niet waar?

Ze zullen bij LexisNexis de blogpost op een vergelijkbare manier hebben gevonden via een monitoringservice, ik gebruikte de merknaam als tag. Dus ik ben benieuwd wat ze van dit bericht gaan zeggen...

Hopelijk snel een update!
