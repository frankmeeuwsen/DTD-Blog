---
author: frankmeeuwsen
comments: true
date: 2012-06-22 21:21:34+00:00
layout: post
slug: wat-is-digging-the-digital
title: 'Wat is Digging the Digital? '
wordpress_id: 2122
---

Nee, niemand heeft me die vraag ooit gesteld. Maar mocht het zover komen, dan kan ik mensen hier naar verwijzen :-)
Ik gebruik in steeds meer bio's en "About you" invoerschermpjes de term **Digging the digital** Zoals [hier](http://www.quora.com/Frank-Meeuwsen), [hier](http://pinterest.com/frankmeeuwsen/) en [hier](http://frank.godrop.it/) (waar je trouwens een eerste versie van deze post ziet). Deze term heeft voor mij een paar betekenissen:

_Digging the digital_ betekent in **straattaal** zoveel als "Het digitale OK vinden". In de klassieker The Warriors riep Cyrus het al

http://www.youtube.com/watch?v=V-OYKd8SVrI

Ik hou van de digitale wereld, ik hou van de ontwikkelingen die er plaatsvinden. Ik hou niet altijd van de _breakneck speed_ waarmee de ontwikkelingen plaatsvinden. Maar ik hou het meeste van de mogelijkheden die het digitale domein bieden voor iedereen die het wil gebruiken. Ongeacht rang, stand, ras, woonplaats, politieke of seksuele voorkeur. Het feit dat het internet zo streng wordt gemonitord en vaak geblokkeerd in repressieve maatschappijen spreekt boekdelen. Angst voor de mogelijkheden. Angst voor de vrijheid die het internet inherent biedt. En ja, je kunt hier een discussie aangaan over de "vrijheid" op platformen als Facebook en Google. Maar je _kunt_ als je wilt, complete vrijheid op het web hebben. Doen en schrijven wat jij wilt. Contacten leggen die jij belangrijk vindt. Daarom _dig_ ik het digitale.

De tweede betekenis is _het graven in het digitale_. Zoals DJ's het hebben over _Digging the Crates_: In oude platenzaken door kratten neuzen, op zoek naar dat ene pareltje op vinyl waar dat ene nummer op staat voor die ene sample. Zo speur ik op het web naar ontwikkelingen, naar nieuwe mogelijkheden en probeer ik die ontwikkelingen aan elkaar te knopen. Dat gaat nu een stuk lastiger dan een paar jaar terug, door de enorme snelheid en veelheid aan ontwikkelingen. Technologisch, maatschappelijk, politiek, cultureel en sociaal vinden er landverschuivingen plaats door het internet. Hoe dat precies komt en wat de implicaties zijn, daar probeer ik constant een vinger op te leggen. Soms door te verwijzen naar een simpel nieuw instrument, soms door te verwijzen naar grotere veranderingen en verschuivingen

Ik heb de wijsheid en de waarheid niet in pacht. Maar door het digitale te onderzoeken en er oprecht van te houden, denk ik wel dat ik een verdomd goed gevoel heb van wat er was, is en komen gaat. En als ik het niet (zeker) weet, dan zijn er vast mensen in mijn netwerk die me kunnen helpen!
