---
layout: post
title: Waar te beginnen met Webmentions
date: 2018-07-05 10:12:00 +2h
excerpt: Het begint een terugkerend onderwerp te worden...
published: true
---
Er zijn van die momenten dat ik het liefste de hele dag ga zitten puzzelen hoe ik nu de [webmentions](/webmentions/) op deze site in orde moet maken. Het loopt allemaal nog steeds niet lekker, maar ik weet niet goed welke kant ik op moet denken en werken voor een oplossing. 

Waar loop ik nog tegen aan?

* De vormgeving van de huidige lijst van webmentions. 
* Een duidelijke centrale plek waar ik mijn webmentions kan vinden. En met daarbij...
* Beheer van webmentions. Ik zou het liefste een beheerconsole hebben om bepaalde webmentions (tests, spam) te verwijderen of in elk geval te redigeren. Dat mag gerust in een command-line interface, het hoeft geen fraai beheer te zijn. Als ik er maar bij kan.
* Notificaties van webmentions. Ik zou graag een (mobiele) notificatie krijgen als ik een webmention ontvang. Ik denk dat ik dat voor een groot al kan doen via onze eigen app [Olisto](https://olisto.com) met het [Olisto Connect kanaal](https://olisto.com/connect). Ik heb ergens een ping nodig dat er een webmention binnen is.
* Hoe verstuur ik automatisch webmentions? Als ik bijvoorbeeld link naar [dit artikel](https://www.zylstra.org/blog/2018/07/resuscitating-pingbacks-with-webmention-io/) van Ton, dan wil ik graag dat hij automatisch een webmention ontvangt. Er zijn [diverse voorbeelden](https://indieweb.org/webmention-implementation-guide) van handmatig webmentions versturen, maar daar heb ik weinig trek in. Ik ken mezelf, ik ga dat vergeten. Dat zou zonde zijn. Wederom, wellicht kan ik met Olisto wat zaken automatiseren...
* Kan ik overstappen van mijn huidige webmention server waarbij ik bestaande webmentions overneem?
* Webmentions die verwijzen naar de homepage. Eigenlijk zijn dat backlinks, maar ik zou graag zien waar ze vandaan komen.

Steeds als ik wil beginnen aan deze lijst loop ik tegen de beperkingen aan van tijd (vaak een paar uur in de avond), kennis (wat is voor mijn statische site een logische oplossing?) en techniek (moet ik zelf iets installeren of een _hosted_ service gebruiken?). Ik zit vaak allerlei wiki-pagina's te lezen, probeer wat open source repositories maar loop al weer hopeloos vast met een gebrek aan technische kennis. 

Webmentions zijn volgens mij één van de meest interessante en spannende hoekstenen van een meer onafhankelijk web. Maar het blijft voor mij [een onduidelijk concept](https://indieweb.org/Webmention) waar ik onvoldoende grip op heb om _zelf_ mee te werken en op te bouwen. Terwijl juist dat weer een van de kernideeën is van het open web. 

Lastig hoor.
