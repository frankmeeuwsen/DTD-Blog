---
layout: post
title: Een DM app voor Twitter. Handig!
excerpt: Geen Twitter op je telefoon, toch bereikbaar.
published: true
header: twim.jpg
category: 
    - indieweb
tags: twitter social-media
---
Ik heb het hier al vaker betoogd, ik ben me bewuster aan het worden van mijn aanwezigheid en de tijd die ik besteed op sociale netwerken. Dat heeft niets te maken met de vermeende voordelen en nadelen van elk platform, al spelen die natuurlijk wel een rol. Het is meer een besef dat ik meer wil produceren en minder tijdlijnen wil consumeren. [Blogdrift][1] heb ik het al eens eerder genoemd.

Altijd goed om zo een blogpost te starten na een relatief lange radiostilte :-) Het is de standaard grap bij blogs die een tijdje stil zijn en dan weer wat plaatsen. "Ja... ik wilde wel, maar het was zo druk en werk en leven en ik wist het niet en geen inspiratie en bla bla bla"
Dat is hier niet veel anders. Ik had er even geen zin in. Ik was vorige week op de CES in Las Vegas. Supertof, maar tegelijkertijd keihard werken omdat we daar onze naamswijziging bekend maakten van [Triggi naar Olisto][2] en omdat we er 4 dagen [een stand hadden][3] in het Holland Tech Pavilion. Dan was ik aan het einde van de dag niet echt meer in staat om nog coherente blogposts te schrijven. Dus dan even niet. Jullie hebben eveneens de leesmap moeten missen. Ik heb er wel eentje een soort van bijna klaar staan, maar we doen deze zondag gewoon een lekkere dubbeldikke editie. Leuk toch! On with the show!

Wil je trouwens meer weten hoe het op de CES was? Lees [mijn CES tips op StartupJuncture][4] of luister de [CES editie van Rushtalk][5] waar ik er wat over vertel.

## Twitter DM is nog altijd belangrijk voor me!
Dit gastartikel en deelname aan de podcast had ik niet gekregen zonder Twitter. Via DM ben ik benaderd om er wat over te schrijven en vertellen, wat natuurlijk een lekker snelle manier is om mij te bereiken. En dat is prima. Ik ben goed via Twitter DM te bereiken. Zeker toen ik Twitter nog een groot deel van de dag aan had staan. Inclusief de notificaties op mijn telefoon. Maar ja, zonder Twitter app op je telefoon wordt het toch lastiger. Ik kreeg toen de (op dat moment) briljante ingeving om de email notificaties voor DM aan te zetten. Want dan zie ik die in elk geval zonder dat ik steeds op Twitter hoef te kijken. Maar helaas werkt dat net zo min voor me. Ik heb mijn email programma net zo min de hele dag open staan en de notificaties heb ik uit staan. Hoe is dat op te lossen? Al snel kreeg ik het antwoord via een ander (en rustiger) sociaal netwerk wat ik volg, Micro.blog. Er is namelijk een iOS app voor alleen je DM berichten!

## TwIM voor al uw Twitter DM
[De app TwIM][6] is een standaard messaging app, maar die wordt gevoed door je Twitter DM's. Op deze manier kan ik mijn netwerk bereiken via Twitter en vice versa, zonder dat ik constant op de site of in de app hoef te zijn en wordt afgeleid door allerlei berichten die ik op dat moment niet hoef te zien. 

De app heeft een aantal integraties waardoor bijvoorbeeld een link naar Google Maps wordt omgezet in een daadwerkelijke kaart. Video, foto, emoji en webpagina's krijgen eveneens een preview. Dat betekent dat de berichten dus machinaal worden geanalyseerd en omgezet. Door een andere partij dan Twitter. In het meest gunstige geval is de app alleen een doorgeefluik van de berichten zonder werkelijk de berichten te "bekijken". Nu zijn mijn DM's geen broedplaats van geheime berichten en zaken die het daglicht niet kunnen verdragen, maar ik moest even zoeken naar een [privacy policy][7]. Voor zover ik het kan inschatten gebeuren er geen zaken met mijn DM's waar ik het niet mee eens ben. Dus blijf ik de app een tijdje gebruiken om eens te zien wat het me brengt. 

Dus lieve lezers, ik ben nog steeds via Twitter DM te bereiken. Op gezette tijden ben ik er natuurlijk wel te vinden en ik zal nog steeds artikelen en ideeën delen. Alleen iets minder dan voorheen. 

[TwIM is a clean, modern messaging experience, powered by Twitter Direct Messages. (iOS only)][8]

[1]:	/blogdrift
[2]:	https://olisto.com/triggi-nu-olisto/
[3]:	https://startupjuncture.com/2018/01/17/guestpost-ces-insightful-advice-from-former-triggi-now-olistos-frank-meeuwsen/
[4]:	https://startupjuncture.com/2018/01/17/guestpost-ces-insightful-advice-from-former-triggi-now-olistos-frank-meeuwsen/
[5]:	http://numrush.nl/2018/01/17/luister-naar-rush-talk-spraakassistenten-en-robothonden-op-ces-2018/
[6]:	https://projectdent.com/twim-5d620694bc15
[7]:	https://projectdent.com/twim-privacy-policy-10b3bbf5d9cf
[8]:	https://itunes.apple.com/us/app/id1130675664?mt=8