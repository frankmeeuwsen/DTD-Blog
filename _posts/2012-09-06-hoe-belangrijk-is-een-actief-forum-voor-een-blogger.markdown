---
author: frankmeeuwsen
comments: true
date: 2012-09-06 20:11:21+00:00
layout: post
slug: hoe-belangrijk-is-een-actief-forum-voor-een-blogger
title: Hoe belangrijk is een actief forum voor een blogger?
wordpress_id: 2255
tags:
- forum
- premium
- problogger
---

Er zijn een aantal bloggers waar ik graag naar kijk om van te leren hoe zij de zaken aanpakken.
Een van die bloggers is Darren Rowse. Deze Australiër heeft een blogimperium opgebouwd met zijn [Problogger.net](http://Problogger.net). Op zijn blog deelt hij hoe je succesvol met blogs kunt worden. Wat uiteindelijk altijd neerkomt op: "Hard werken en eerlijk zijn". Maar zo nu en dan zijn de tips en producten van Darren voor mij zeker wel inspirerend. Een aantal jaar geleden startte hij met het [ProBlogger Community Forum](http://problogger.com/forum/), een betaald forum om met gelijkgestemden van gedachten te wisselen over bloggen, tips uit te wisselen, uitdagingen op te pakken en elkaar daar in te motiveren. Uit nieuwsgierigheid ben ik lid geworden van het forum. Om te zien wat er gaat gebeuren. Hoe er informatie wordt gedeeld. Om er zelf te leren en om er zelf kennis te delen. Het forum kreeg in een erg korte tijd een enorm aantal leden wat het in de begindagen een heel levendig en actieve plaats maakte. Ik merkte echter dat ik er niet voldoende gebruik van maakte om het maandelijks lidmaatschap te betalen dus ik besloot op te zeggen.





![Problogger%20Community%20-%20Powered%20by%20vBulletin](../images/uploadimages/Problogger_Community_-_Powered_by_vBulletin-20120906-220808.jpg)





Een tijdje terug kwam ik er weer eens terug en ik besloot het er op te wagen en mijn abonnement weer actief te maken. Het forum was veranderd. Niet in vorm, maar wel in levendigheid. Ik merkte na mijn inschrijving dat er nog erg weinig werd gepost, dat er weinig nieuwe discussies waren. Sommige discussies hadden een laatste bericht van maanden geleden. Ik maakte een aantekening om er na een maand weer eens te kijken en te zien hoe het er loopt.





Vanmiddag bekeek ik wederom het forum en ik zie dat er nog steeds weinig echte activiteit is. Er zijn vragen van forumleden over het gebrek aan activiteit waar weinig opvolging op komt van de moderator. In andere discussies zoals het "voorstel"-topic, is nog wel activiteit, evenals de diverse _challenges_ om je eigen blog actief te houden met specifieke onderwerpen. Maar verder is het een beetje een spookstad geworden. Juist de exclusieve content voor leden is een stille hoek van het forum geworden.





Nu kun je je afvragen: Ja maar Frankie, ben je daar zelf niet debet aan? Immers, als _ik_ niets post omdat er weinig activiteit is, dan zullen anderen er hetzelfde over denken. Een _self fullfilling prophecy_ dus. Daar zit wat in. Als iedereen aan de zijlijn staat te kijken hoe een drenkeling kopje onder gaat zal hij het niet overleven.
Maar daar komt de eigenaar van het forum om de hoek kijken. Velen zijn lid geworden van het forum vanwege de expertstatus van Darren Rowse. Juist zijn kennis en kunde zorgen er voor dat velen hem volgen en graag een klein bedrag per maand over hebben om dichter op die kennis te zitten. Maar Darren laat klaarblijkelijk al maanden niets van zich horen op het forum. Dat heeft een negatief effect op het moraal van de leden. Het is niet zo dat iedereen altijd even pro-actief en zelfredzaam is in communities. Dat betekent niet dat het luiwammessen zijn of apathische bankzitters. Het betekent dat je zo nu en dan een duwtje in de rug nodig hebt van iemand waar je mee sympathiseert. Dat je net even die peptalk nodig hebt van die ene persoon om verder te gaan. Het ProBlogger Forum lijkt die peptalk en die leider even kwijt te zijn. Dat is zonde, want ik denk dat een dergelijke niche zeker op langere termijn waardevol kan zijn voor bestaande en nieuwe leden.





Ik hou mijn lidmaatschap nog één maand vol, dan meld ik mij weer!



