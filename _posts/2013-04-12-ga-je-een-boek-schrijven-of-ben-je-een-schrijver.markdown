---
author: frankmeeuwsen
comments: true
date: 2013-04-12 21:01:14+00:00
layout: post
slug: ga-je-een-boek-schrijven-of-ben-je-een-schrijver
title: Ga je een boek schrijven of ben je een schrijver?
wordpress_id: 3261
series:
- selfpublishing
---

Soms kan een quote dat vonkje geven. Het geeft de invalshoek. In mijn [_swipe file_](http://incredibleadventure.nl/2013/01/mijn-swipe-file-is-een-zooitje/) kwam ik deze tegen.


<blockquote>If you “train for a marathon”, you might complete a marathon. If you “become a runner,” you will run as many marathons as you’d like.
When you go beyond “do” and into “be,” that’s because you’ve chosen a practice and not a destination.</blockquote>


Mooi toch? Ik kan zeggen: “Ik ben een boek aan het schrijven”. Of ik zeg “Ik ben een schrijver”. Je kunt zeggen: “Ik ga 10 kilo afvallen”. Of je zegt “Ik ga gezond leven”. Het is een subtiel spel met woorden maar waar een enorme kracht achter kan zitten.

Ik weet eerlijk gezegd niet waar de quote exact vandaan komt. Het maakt ook niet zo heel veel uit. Ik vermoed van één of andere zelfhelpsite waar ik een keer belandde. Over zelfhelp, vandaag sprak ik Cor Noltee. Die van [die kabouter](http://zenoemenhetdesignthinking.wordpress.com/2013/02/09/klein-klein-kaboutertje/). Hij had al net zo’n mooi verhaal over zelfhulp-boeken. Die dingen werken gewoon niet. Omdat je wel kunt _lezen_ dat iemand tegen je zegt dat je iets moet doen. Gezonder leven, je agenda op een bepaalde manier indelen, je Facebook foto op een bepaalde manier maken. Maar het zal niet werken, want je hebt een feedback-mechanisme nodig. En dat feedback-mechanisme, dat kun je nooit zelf zijn. Dat moet iets externs zijn.

Terug naar die quote. Om te trainen voor een marathon, daar kun je wel een extern feedback-mechanisme bij gebruiken. Maar door te zeggen: “Ik word een hardloper”, dan ben je het al. Punt.

Ergens in je hoofd heb je een knop omgezet die je doet besluiten dat je hardloper wordt. Dat kan een half jaar duren. Of vijf jaar. Of de rest van je leven. Maar op het moment dat je voor de reis kiest in plaats van het doel, dan ben je al op de helft.

Fuck…nu klink ik zelf als een zelfhelpsite. Snel publiceren dus! Klaar!

**Nawoord**: Er schoot me ineens een nieuwe quote te binnen. Je gelooft nooit waar ik die las! Vanavond op een pak nasikruiden van Conimex. Ik heb hem even uit de oud papier zak gevist en gefotografeerd. Hoe toepasselijk, deze quote!

![scaled.IMG_2041](../images/uploadimages/scaled.IMG_2041-e1365800424209.jpg)
