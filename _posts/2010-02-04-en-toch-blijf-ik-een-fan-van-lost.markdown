---
author: frankmeeuwsen
comments: true
date: 2010-02-04 21:09:18+00:00
layout: post
slug: en-toch-blijf-ik-een-fan-van-lost
title: En toch blijf ik een fan van Lost
wordpress_id: 538
tags:
- crossmedia
- Lost
- Serie
- Spannend
- TV
---

[![](../images/uploadimages/l344a18a30000_1_31434.jpg)](../images/uploadimages/l344a18a30000_1_31434.jpg)

Seizoen zes. Het allerlaatste seizoen. Eindelijk zullen alle vragen worden beantwoord die me [al sinds 2005 bezighouden](http://punkey.com/pivot/entry.php?id=1823). Volgens mij heb ik nog nooit een TV serie zo religieus gevolgd als Lost. Nou vooruit, Sesamstraat wellicht. Maar Lost is _something else_. En ja ik weet het, ik ben een roepende in de woestijn. Er zijn nog maar weinig mensen in mijn omgeving die de serie blijven volhouden. Velen zijn al afgehaakt toen Smokey The Black Monster opdook, of het tijdreizen begon, of The Others een vreemde dubbelrol in het geheel gingen spelen. Maar de serie blijft mij mateloos boeien. Ik download weer fijn elke week een nieuwe aflevering en ga vol verwondering zitten kijken. Zojuist heb ik de dubbelaflevering van het nieuwe seizoen gezien en PATS meteen weer vragen over wat ik zie. Het eiland op de bodem van de zee? John is het zwarte rookmonster? Ik ben een ramp als het gaat om tijdreizen en alternatieve tijdlijnen, maar ik vind het bij Lost fascinerend om te ondergaan. Wat betekent dat ik het ook soms allemaal niet snap. Maar dat is niet erg.

Waarom blijft deze serie me zo immens boeien? Ik denk omdat het al zes seizoenen lang geen complete, afgeronde karakters zijn. Iedereen heeft zijn eigen verhaal en achtergrond. Iedereen verandert in de tijd, ten goede of ten kwade. Maar er zit progressie in de serie, mensen veranderen. Het zijn niet de ndimensionale karakters van menig andere serie of TV film. De [mythologie in de serie](http://en.wikipedia.org/wiki/Mythology_of_Lost) vind ik ook mateloos interessant. Ik hou van de verhalen die _achter_ de verhalen zitten. Ik vind de mythologie van het Bijbelverhaal ook verschrikkelijk boeiend, ongeacht welke religie ik aanhang. Maar ik denk dat ik nog het meeste hou van het ongeneerd online doorlezen en -klikken als er weer een aflevering is uitgezonden. Ik zit nu na een jaar weer [op Wikipedia te kijken](http://en.wikipedia.org/wiki/Lost_(TV_series)) en ik krijg kriebels van al die blauwe links naar meer uitleg, diepere betekenis en verbanden. Ik vraag me af of ik de hele serie ooit in zijn totaliteit ga begrijpen, of er ooit een volledig antwoord op alle vragen gaat komen. Aan de ene kant ben ik bang dat de serie afloopt in een gigantische deceptie maar ik hou vast aan het feit dat de originele bedenkers van de serie ook voet bij stuk kunnen houden en een geweldig sluitstuk componeren wat de fancommunities nog weken, maanden laat napraten. Ik heb het nog niet eens over de online vertaling van de serie gehad, maar wat je ook van de serie vindt, het crossmediale karakter is baanbrekend. Ik zou hier wel een case van willen maken, alles uitpluizen, verbinden, verklaren.
Nog een paar dagen en ik mag me weer volledig op de verhalen van Lost storten. Nu nog even een eigen manuscript afmaken :-)
