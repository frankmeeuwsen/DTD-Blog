---
layout: post
title: Je eerste inspiratie
date: 2018-02-22T20:11:17+01:00
excerpt:
published: true
category: 
    - bloggen
tags: open-web internethistorie podcast bloggen helden
---
Wat geeft jou de inspiratie om online iets te gaan doen? Wanneer besloot jij om dat blog te beginnen, of die podcast op te nemen? Veelal is het een ander blog of een andere podcast die je over de streep trekt om zelf iets te gaan maken. Om zelf te produceren in plaats van alleen te consumeren. Hoe meer diversiteit we kunnen houden online, zowel in inhoud als in stijl, hoe beter dat is voor het internet. Het open web blijft een groot goed waar we zuinig op moeten zijn en vaak voor moeten strijden. 

Dat zijn een paar van de boodschappen die ik haalde uit de (lange!) editie van [The Internet History Podcast](http://www.internethistorypodcast.com/2017/10/dave-winer-on-the-open-web-blogging-podcasting-and-more/) waar Dave Winer werd geïnterviewd. Dave is de [Original Blogfather](http://scripting.com/) wat mij betreft. Hij is misschien niet de originele uitvinder van het bloggen, maar zijn staat van dienst is indrukwekkend. Hij was voor mij één van de inspiraties om zelf te publiceren. Om zelf online te schrijven en op die Publish knop te drukken. [Punkrock Publishing](/Punkrock-Publishing/) noem ik het. 

In het lange interview met Winer gaat hij in op die inspiratie. Voor hem zijn die blogs en die podcasts en vloggers relevant die er voor zorgen dat een groeiende groep mensen geïnspireerd raakt om hetzelfde te doen. Dat hoeven niet "de eerste" blogs te zijn. In die begindagen waren er een aantal die zeker een groeiende groep mensen inspireerden om hetzelfde te gaan doen. Voor mij was dat zoals gezegd Winer met zijn Scripting.com, maar minstens zo belangrijk waren [Tonie.net en Alt0169.com](/weblog-20-jaar/) voor me. 

In de podcast gaan ze er nog verder op door en daar komt een wezenlijk inzicht uit. Vrijwel alle blogs, podcasts en andere online uitingsvormen die een katalysator zijn voor anderen, zijn gestart door individuen. Ze zijn niet gestart door bedrijven, bureaus of merken die "iets op internet wilden". Het gros van deze katalysators zijn gestart door mensen die vonden dat ze iets te vertellen hadden. *Natural Born Bloggers* noemt Winer ze. De angst bestaat dat het web meer en meer onder de controle komt van een paar grote bedrijven. Gelukkig blijven er genoeg initiatieven om het web open en toegankelijk te houden. Niet alleen voor ons, wij mogen ons gelukkig prijzen dat we een relatief goede toegang tot informatie hebben. Maar in andere landen zijn er nog genoeg studenten, activisten, journalisten en politieke dissidenten voor wie dat ene stuk moeilijker is en moeilijker wordt. 

Genoeg inspiratie om te blijven schrijven en delen op je eigen digitale zeepkist lijkt me!