---
author: frankmeeuwsen
comments: true
date: 2013-05-28 21:10:03+00:00
layout: post
slug: waarom-ik-een-4g-abonnement-heb-en-er-over-twitter
title: Waarom ik een 4G abonnement heb en er over Twitter.
wordpress_id: 3454
---

[box type="note" style="rounded"]tl;dr: Ik ben tijdelijk in dienst bij KPN als hoofdredacteur. Vanuit die functie heb ik tijdelijk de beschikking over een 4G abonnement. Ik ben enthousiast over de mogelijkheden van die mobiele snelheden.[/box]

Enthousiasme komt online wel eens anders over dan je wilt. Het kan worden geïnterpreteerd als geveinsde verkooppraatjes. Het gezegde “wiens brood men eet, diens woord men spreekt” is als geen ander toepasbaar in online campagnes waar bloggers en andere “social influencers” een rol spelen. Hoe ga je daar mee om? Zowel als merk evenals de blogger. Waar liggen vereisten als het gaat om het geven van openheid wat je online deelt met welke hashtag en voor welke adverteerder dat is?

Ik wil er compleet open en duidelijk in zijn. Daarom dit verhaal. Sinds april ben ik ingehuurd door Social Embassy om bij KPN de rol van hoofdredacteur in te nemen. Specifiek op een nieuw zakelijk platform, KPN&Co, wat schrijft over slimmer ondernemen. Op dat platform schrijven we onder andere over de nieuwe campagne 4G in de praktijk, waarin ondernemers tijdelijk gebruik kunnen maken van het nieuwe 4G netwerk van KPN. Ze krijgen toestellen of tablets in bruikleen met een 4G abonnement. In mijn rol als hoofdredacteur wilde ik zelf ervaren hoe dat is, zo’n snelle mobiele internet verbinding. Om die reden beschik ik nu tijdelijk  over een mobiele mifi-router. Een klein apparaatje met een 4G simkaart. Het 4G signaal wordt omgezet naar een wifi-signaal en ik kan maximaal acht apparaten toegang geven. Dat betekent dat ik nu elke dag in de trein van Utrecht naar Voorburg online kan werken zonder gebruik te maken van de internetverbinding van de NS. Ik heb buiten Utrecht vrijwel direct een 4G verbinding en daarmee een goede internetverbinding voor mij privé.

Ik heb de afgelopen dagen op Twitter mijn verbazing over 4G niet onder stoelen of banken gestoken. Ik vind het een verrassend snelle verbinding en ik merk dat ik al wat anders in de trein of onderweg werk. Bij de tweets gebruik ik de hashtag voor de campagne. Dat is niet verplicht om te doen. Ik doe dat uit enthousiasme voor de campagne. Het is geen verkapte poging om extra abonnementen te verkopen.

Mocht je twijfelen aan mijn oprechtheid waarmee ik iets online deel, zeg het me of stel me kritische vragen. Ik hoef geen zieltjes te winnen en ik hoef niet bekeerd te worden. Maar een constructieve dialoog kan nooit kwaad.
