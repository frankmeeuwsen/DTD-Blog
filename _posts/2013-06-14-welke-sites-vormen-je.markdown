---
author: frankmeeuwsen
comments: true
date: 2013-06-14 15:54:17+00:00
layout: post
slug: welke-sites-vormen-je
title: Welke sites vormen je?
wordpress_id: 3524
---

Heb je geen idee waar je naar luistert als je de radio aanzet, geen benul welke artiesten of bands nu belangrijk zijn? Maar kun je met gemak meefluiten met nummers van 10 - 20 jaar geleden? Zo vreemd is dat niet. Er is altijd muziek uit je jeugd die je vormt en die je altijd zal bijblijven. Eerder deze week zat ik in een leuk gesprek met leeftijdsgenoten over de muziek die ons vormde. We kwamen tot de conclusie dat er niet zozeer één periode is die je vormt, maar dat er meerdere momenten kunnen zijn waar muziek voor je van betekenis kan zijn.

Het zette me aan het denken, zijn er eigenlijk websites die me hebben gevormd? Ik ben nu bijna 20 jaar online en 18 jaar werkzaam in de internetindustrie, er moeten sites zijn geweest die me zo inspireerde dat ze me op een bepaald pad hebben gebracht. Een eerste inventarisatie, vul die gerust aan in de reacties!


### DDS


![rise_and_fall_dds4](../images/uploadimages/rise_and_fall_dds4.jpg)

In 1994 zag ik voor het eerst het internet en de [DDS](http://nl.wikipedia.org/wiki/De_Digitale_Stad) was in Nederland de belangrijkste plek om te zijn. De indeling naar een stad, met onder andere een plein en een postkantoor maakten het al direct een levendige _community_ voor we nog wisten dat zoiets bestond. DDS liet me zien dat er leven zat in het internet! Reinder Rustema heeft er zelfs nog een [doctoraal thesis](http://reinder.rustema.nl/dds/rise_and_fall_dds.html) over gemaakt!


### The Fridge, What’s up en Blammo


Deze sites ontdekte ik ergens halverwege jaren ’90. Ze waren nauw aan elkaar verbonden, kwamen uit dezelfde Amsterdamse scene. Online magazines die net als de weblogs later de krochten van het internet ontdekken en blootleggen en daarnaast hun eigen content maken. What’s Up is het geesteskind van onder andere Niels ‘Shoe’ Meulman, oudgediende uit de graffitiwereld en designer van het blad Wave begin jaren ’90. [The Fridge](http://web.archive.org/web/19990218145835/http://www2.netcast.nl/fridge/) wordt gemaakt door Joost ‘Icepick’ van der Hoeven. Hij presenteert wekelijks de coolste, meest vooruitstrevende en wildste sites die er op het web zijn te vinden. Blammo wordt door een groep Amsterdammers gemaakt en bestaat uit puberale lol, aankondigingen en recensies van de laatste hiphopfeesten en flauwe foto-strips die later in het blad Reload zouden verschijnen. Voor mij inspirerend om te zien hoe je snel en zonder grenzen je eigen verhalen online kon publiceren.


### Heavy.com


[Heavy.com](http://www.heavy.com) was een van de eerste sites die zwaar inzette om breedband-content zoals streaming video en animaties. Net als eerdergenoemde Fridge en Blammo vooral gericht op underground content, maar wel heel gelikt gebracht. Inspirerend om te zien hoe het nu hippe content marketing door hen al werd bedreven in samenwerking met adverteerders. Heavy zit nog steeds op dat pad maar is wel ingehaald door anderen.


### Tonie.net


Een wat vreemde eend in de bijt, maar Tonie [liet me zien](http://tonie.net/archief/) dat wat ik al een tijdje deed een naam had: Bloggen. Van jongs af aan heb ik de drang om te publiceren, om verhalen online te vertellen. Nu kon dat direct vanaf mijn eigen desktop, via een systeem genaamd Blogger. Dit heeft mijn kijk op online publiceren voorgoed veranderd en me nog meer richting de DIY platformen gestuurd.

Welke sites hebben jou gevormd?
