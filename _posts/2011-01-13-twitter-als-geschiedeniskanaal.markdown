---
author: frankmeeuwsen
comments: true
date: 2011-01-13 21:54:43+00:00
layout: post
slug: twitter-als-geschiedeniskanaal
title: Twitter als geschiedeniskanaal
wordpress_id: 1350
tags:
- Pearl Jam
- pj20
- twitter
---

Er is al zoveel over Twitter geschreven, maar er kan altijd nog iets bij. Natuurlijk kun je schrijven over de obligate broodjes kaas en toiletbezoeken, maar je kunt het realtime informatie netwerk ook inzetten om de geschiedenis opnieuw te herleven. Dat is wat nu gebeurt met het Twitter account @pearljamalive: Een kijkje in de geschiedenis van de band Pearl Jam.
<!-- more -->
Als je me een beetje kent, dan weet je dat ik een enorme Pearl Jam fan dus vergeef me deze ietwat bevooroordeelde blogpost. Maar over de afgelopen 15 jaar online is de Pearl Jam fancommunity altijd een constante geweest op het net. Via de Bugs mailinglist, websites, discussiefora en nu dus via Twitter. 
Pearl Jam bracht in 1991 hun eerste CD Ten uit. Dit jaar is dus een jubileumjaar. Een feest voor de fans, een drama voor je creditcard gezien de speciale uitgaven die er komen, een film met DVD en geruchten over een Europese solotournee van de zanger Eddie Vedder.

Recent is de fansite [PJ20.net](http://PJ20.net) gestart en de maker besloot om  de historie van de band twintig jaar geleden weer van dag tot dag terug te brengen in het hier en nu. Wat gebeurde er op 12 januari 1991? Of op nieuwjaarsdag van dat jaar? Eigenlijk begon het allemaal al in 1990, maar in dit jubileumjaar kun je elke dag via Twitter op de hoogte blijven wat deze band 20 jaar geleden uitspookte. Triviaal? Voor velen wel. Overbodig? Voor velen wel. Leuk en onderhoudend? Voor een groep fans zeer zeker, en dat maakt het minstens zo waardevol. De geschiedenis herschrijven op een openbaar, snel en transparant medium. Het kan voor muziek, maar tevens voor zoveel andere onderwerpen. Twitter is slechts het platform, je kunt er zelf waarde aan toevoegen. Onderstaand een kleine bloemlezing van de eerste paar weken uit 1991.


