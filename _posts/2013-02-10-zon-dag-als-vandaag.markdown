---
author: frankmeeuwsen
comments: true
date: 2013-02-10 19:45:19+00:00
layout: post
slug: zon-dag-als-vandaag
title: Zo'n dag als vandaag
wordpress_id: 2895
---

Een van mijn gewoonten na al die jaren bloggen is dat ik weinig vooruitschrijf. Bij [Lifehacking](http://lifehacking.nl), wat meer en meer verandert in een online magazine/digitale publicatie, is het de gewoonte om een paar dagen vooruit te werken. Maar op mijn eigen blog wil ik elke dag schrijven voor die dag. Dat is niet altijd even makkelijk, zoals vandaag bleek.

Een halfzieke vrouw, zelf nog wat grieperig, zoonlief griep en dochterlief nergens zin in. Zo’n zondag ja. Zo’n zondag dat we eigenlijk naar Boemeldonck zouden gaan, via het Kielegat en ’t Aogje ([he, wat](http://nl.wikipedia.org/wiki/Lijst_van_alternatieve_plaatsnamen_tijdens_carnaval)?) maar dat hebben we afgezegd.
Zo’n dag dat ik vol voor het gezin zorg en op de achtergrond [Baronie TV](http://baronietv.nl) opzet om nog wat mee te krijgen van carnaval in het zuiden.
Zo’n dag dat ik tussendoor even wat tweets lees, wat RSS-feeds lees en eindelijk binnenmag in de _hotste_ digitale nachtclub van dit moment: [Mailbox](http://www.mailboxapp.com/). Nachtclub, omdat ik een paar dagen in de rij heb gestaan.
Zo’n dag dat ik hoopte om een review te schrijven van Mailbox. Want ik ben er deels enthousiast over maar deels maakt het de hype niet waar. Natuurlijk kun je er snel een lege mailbox mee krijgen (Inbox Zero) maar is dat het doel? Of is het de bedoeling dat je makkelijker en moeiteloos je werk kunt doen? Ik denk het laatste. En ik ben nog niet overtuigd dat Mailbox dat probleem oplost. Dat probleem kun je namelijk alleen zelf oplossen. Maar die review volgt dus nog. Lees ondertussen [het prima achtergrondartikel](http://www.theverge.com/2013/2/7/3961544/mailbox-app-for-iphone-inbox-unchained) van The Vergen.
Zo’n dag die eindigt met koude pizza omdat de pizzakoerier het extra druk had vanwege de “2e pizza gratis” actie.

Maar het is een dag dat ik niet mag klagen. Ik voel me een stuk beter dan gisteren, ik heb een volle dag lekker met de kinderen gespeeld en wat bezoek van vrienden gehad. Ik ben blij dat ik zo nu en dan wat nieuws kan bekijken en mijn gedachten creatief kan laten gaan over nieuwe ontwikkelingen. Ik ben blij dat ik met mijn hele gezin heb gegeten en de dag heb doorgenomen en vooruit gekeken naar de rest van de week.

Die dag eindig ik met een blogpost waarvan ik niet wist hoe ik hem zou beginnen.
