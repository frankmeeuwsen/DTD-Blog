---
author: frankmeeuwsen
comments: true
date: 2011-07-20 20:04:40+00:00
layout: post
slug: de-lol-met-een-arduino-en-de-online-community
title: De lol met een Arduino en de online community
wordpress_id: 1596
tags:
- arduino
- DIY
---

Ik ben geen enorme techneut. Als ik vroeger vertelde dat ik "iets deed met het internet", kreeg ik al snel vragen over computers, harddrives en andere technische zaken waar ik te weinig verstand van heb. Maar ik ben wel altijd gefascineerd geweest door de mogelijkheden die vernieuwingen en verbeteringen in techniek en electronica mogelijk maken. Dat in combinatie met de globale verbondenheid van het web zorgt er voor dat de vernieuwingen zich in een razendsnel tempo opvolgen.

![](../images/uploadimages/arduinounofront.jpg)Al sinds een paar jaar lees ik over de [Arduino](http://nl.wikipedia.org/wiki/Arduino_(computerplatform)), een open source computer platform voor hobbyisten die slimme en creatieve objecten willen maken die kunnen reageren op hun omgeving. Op basis van digitale (een knopje) of analoge input (licht, geluid, beweging) is het mogelijk om de Arduino andere objecten aan te sturen. De kracht van het systeem zit in de simpelheid. Als je enige programmeerkennis hebt, kun je al heel snel aan de slag met het platform. De Arduino is verbonden met je computer, waarmee je code naar de Arduino stuurt. Deze werkende voorbeelden, _Sketches_ genaamd, zijn vaak vrij verkrijgbaar op het web en de programmeercode is redelijk intuïtief in het gebruik.

Ik heb vorige week [een starterskit gekocht](http://iprototype.nl/products/kits/starterkit) voor de Arduino. Naast de [Arduino Uno](http://arduino.cc/en/Main/ArduinoBoardUno), n van de vele smaken, zit er in deze kit een behoorlijke hoeveelheid electronica om direct aan de slag te gaan. Gewapend met de PDF [Getting Started with Arduino](http://www.makershed.com/ProductDetails.asp?ProductCode=EMGSA), had ik in een paar minuten al een eerste overwinning. In alle programmeertalen is het de gewoonte om de werking van de taal te checken met een [Hello World programma](http://en.wikipedia.org/wiki/Hello_world_program). Een paar simpele regels code die de tekst _Hello World_ op een display laten zien. Bij de Arduino is het equivalent de Blink: laat een LED lampje knipperen met een paar regels code. Daarna begint de lol en kun je aan de hand van de basisvoorbeelden zelf verder gaan bedenken hoe je de Arduino kunt gebruiken.

Wat ik fraai vind aan de Arduino is dat het een herbruikbaar platform is. Alle draadjes, LEDs, transistors en andere electronica kun je hergebruiken, zodat je diverse projecten kunt maken met een board. Natuurlijk kun je een permanent project maken, maar voor het maken van een prototype is de Arduino een erg fraai platform. Zo had ik na een uurtje wat klooien en uitproberen een simpele schakeling met een lichtsensor. Hoe meer licht de sensor krijgt, hoe langzamer een LED lampje knippert. Hoe minder licht, hoe sneller de LED knippert. Natuurlijk heb ik dit niet helemaal zelf bedacht, de voorbeelden liggen voor het oprapen op het web. Hier zie je een video die ik maakte met de werking van de lichtsensor.

http://www.youtube.com/watch?v=SUofV2XvAks

De community en de [transparante ontwikkeling](http://code.google.com/p/arduino/) van de Arduino is wat me nog het meeste intrigeert. Terwijl ik gisterenavond aan het knutselen was, moest ik denken aan het boek _[Makers](http://www.wired.com/geekdad/2009/07/freemaker/)_ van Cory Doctorow. In dit verhaal in een nabije toekomst hebben de twee hoofdrolspelers een industrie opgezet rondom het zelf bouwen en verspreiden van pretpark attracties. Gewapend met Arduino-achtige platforms, RFID-chips en 3D printers gaan ze de strijd aan tegen Disney. Een boeiend verhaal, omdat het laat zien wat denk ik de komende 10 - 20 jaar werkelijkheid gaat worden. Met de Arduino, een hoop fantasie Ã¨n een actieve community is het mogelijk om eigen producten te maken, bestaande producten te veranderen of te verbeteren en om een nieuwe industrie op te zetten.

De community rondom DIY prototyping is enorm, ik heb de afgelopen 24 uur slechts de oppervlakte ontdekt. Mensen delen ideeën, schema's, programmeercode en werken samen aan nieuwe producten. Dat is enorm fascinerend. Vooral omdat het niet alleen de techneuten zijn. Juist door toegankelijke software en hardware als de Arduino zullen andere disciplines zich mengen in de community en kunnen interessante samenwerkingsverbanden ontstaan.

Toen de punkbeweging op kwam, was het Do It Yourself principe belangrijk. Iedereen kon een band beginnen. In het Sniffin' Glue Fanzine werd het destijds simpel duidelijk gemaakt. Drie akkoorden en je kunt een band beginnen, de rest volgt daarna wel.

![](../images/uploadimages/glue.png)

De Arduino is een compleet nieuwe wereld voor me (Wat te denken van de [Lilypad](http://www.arduino.cc/en/Main/ArduinoBoardLilyPad)? Een versie van de hardware die je op kleding kunt bevestigen) die ik enorm interessant vind. Ik zal zeker niet de beste bouwer worden van allerlei projecten, maar de combinatie van de toegankelijke hardware, de uitbreidbaarheid en de community kunnen er zomaar voor hebben gezorgd dat ik ineens een nieuwe hobby heb!

Tenslotte een paar waardevolle bronnen voor meer nieuws en inzicht over de Arduino en een paar inspirerende voorbeelden.



	
  * [Arduino.cc](http://www.arduino.cc/) - De thuisbasis van de Arduino

	
  * [Arduino.nu](http://www.arduino.nu/) - Een Nederlandstalige community rondom de Arduino

	
  * [Arduino.nl](http://www.arduino.nl/) - Nederlandse weblog, niet zo actief, maar met een paar leuke projecten

	
  * [Makezine Arduino](http://makezine.com/arduino/) - Een speciale sectie van het DIY blad gewijd aan het platform

	
  * [Instructables Arduino sectie](http://www.instructables.com/tag/type-id/category-technology/channel-arduino/) - Een geweldige bron van inspiratie voor allerlei projecten


Wat kun je zoal maken met het Arduino platform? Wat te denken van robots

http://www.youtube.com/watch?v=Qc6DKDFwg9c

Een RGB koffietafel



Een SMS-katapult



En ja hoor, een [Twitterende plant](http://blog.makezine.com/archive/2008/02/how-to-make-plants-talk-t.html)...

Meer inspiratie is welkom in de reacties!
