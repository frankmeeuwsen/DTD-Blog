---
author: frankmeeuwsen
comments: true
date: 2013-05-15 17:39:27+00:00
layout: post
slug: waar-zijn-de-38-fans-van-clay-shirky
title: Waar zijn de 38 fans van Clay Shirky?
wordpress_id: 3405
tags:
- crowdfunding
- kickstarter
- shirky
---

Het succes van Kickstarter de afgelopen jaren zorgt er voor dat ondernemers nadenken over nieuwe vormen van promotie, samenwerking en bijeenbrengen van vraag en aanbod. Waarbij het uitgangspunt niet direct de schaarste is die we kennen van vóór het internet. Op [Kickstarter](http://www.kickstarter.com) kiezen we zelf welke producent we willen steunen, of we gaan met een goed idee zelf aan de slag. Productie, distributie en promotie zijn gedemocratiseerd en in principe kan iedereen concurreren met alles wat je in het schap kunt vinden. Crowdfunding-initiatieven vinden meer en meer hun weg naar het grote publiek.

Een van de nieuwe diensten die in het slipstream van Kickstarter komt is [Live on Demand](http://www.liveondemand.com). Een Nederlandse startup, met onder andere Thijs Sprangers (ex-KREM) aan het roer. Waar Kickstarter draait om producenten die consumenten zoeken, Live on Demand is een platform voor fans die hun held willen zien. Het is een eenvoudig uitgangspunt: Als fan wil je graag je held in het echt zien. Als je genoeg andere fans vindt die bereid zijn een deel van de kosten te dragen, gaat Live on Demand zijn best doen dit mogelijk te maken. De held kan iedereen zijn: Muzikanten en bands zijn een logische keuze, maar denk eveneens aan schrijvers, sprekers, sporters, denkers, makers, doeners.
![profile.jpg](../images/uploadimages/profile.jpg.png)Een van mijn helden is [Clay Shirky](http://shirky.com). Zijn boeken, publieke optredens en scherpe analyses van de internetcultuur spreken me aan en geven mij weer munitie om over mijn eigen standpunten na te denken. Ik heb Shirky één keer live meegemaakt op SXSW waar hij al een eindbaas was door op het podium te stappen met een [The Mountain Three Wolf Moon](http://www.amazon.com/The-Mountain-Three-Short-Sleeve/dp/B002HJ377A) shirt. Kenners van de internetfolklore kennen deze meme. Het is een subtiele knik naar gelijkgestemden, een “Ik ben één van jullie” teken. Gelukkig zijn er [talloze video’s](http://www.youtube.com/results?search_query=clay+shirky) van zijn optredens. Je kunt niet anders dan onder de indruk raken van zijn gave om gecompliceerde sociale ontwikkelingen op een ogenschijnlijk achteloze en eenvoudige manier uit te leggen. Met voorbeelden waar je aan kunt relateren, die je kunt onthouden en beter nog, kunt doorvertellen.

Ik zou Clay Shirky heel graag hier in Nederland op een podium zien. Om een grotere groep branchegenoten, opdrachtgevers maar tevens studenten, juist studenten!, kennis te laten maken met zijn werk. Natuurlijk kan dat met de video’s en zijn boeken. Maar een bijeenkomst met elkaar kan leiden tot andere discussies, diepere vragen en meer aandacht voor zijn werk. Daarom ben ik op Live on Demand een _[pledge](http://www.liveondemand.com/Event/Detail/10)_ gestart om Clay Shirky naar Nederland te halen.

Ik heb [38 fans nodig](http://www.liveondemand.com/Event/Detail/10). Met 38 fans die elk 50 euro betalen kan Live on Demand aan de slag om de mogelijkheden te verkennen. 38 mensen. Dat is niet veel. Misschien heb je het er zelf niet voor over, maar ken je wel iemand in je netwerk voor wie dit interessant kan zijn. Doe mij dan een plezier en stuur deze blogpost door. Of beter nog, stuur ze direct naar [mijn pagina op Live on Demand](http://www.liveondemand.com/Event/Detail/10) waar alle informatie staat. Als je mijn plan ondersteunt krijg je een _frontrow seat_ en je krijgt inspraak in de invulling van de bijeenkomst.

Ik weet zeker dat er 38 fans van Clay Shirky in Nederland zijn. Wie helpt me om ze te vinden?

Disclaimer: In de begindagen van Live On Demand heb ik meegedacht over de mogelijkheden en manieren hoe dit platform kan gaan werken. Ik heb verder geen financieel of ander belang in de onderneming.
