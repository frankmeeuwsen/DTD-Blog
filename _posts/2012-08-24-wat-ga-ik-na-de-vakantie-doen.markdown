---
author: frankmeeuwsen
comments: true
date: 2012-08-24 13:09:54+00:00
layout: post
slug: wat-ga-ik-na-de-vakantie-doen
title: Wat ga ik na de vakantie doen?
wordpress_id: 2221
tags:
- mededeling van de directie
- memo
- plannen
- projecten
---

![](../images/uploadimages/shutterstock_45356410-451x300.jpeg)





Zo…de vakantie zit er nu toch echt wel op. Dochter Tess is deze week in groep 3 begonnen. Finn, onze zoon van 6 maanden, gaat naar het kinderdagverblijf en ik zie overal om me heen weer flink wat bedrijvigheid. De zomervakantie was prima, dank u. Maar nu breekt de tweede helft van het jaar aan. Wat gaan we nu doen? Ik heb in elk geval een aantal projecten op stapel staan waar ik mijn aandacht aan wil geven. 



<!-- more -->



## Freelance werk





Sinds 2009 ben ik aan het freelancen en dat bevalt nog steeds prima. Ik moet er wel bij zeggen dat ik sinds het begin al een aardige kurk heb om op te drijven, namelijk het werk bij de Hogeschool Utrecht. Naast lesgeven ben ik betrokken bij het project [Centrumondernemen](http://www.centrumondernemen.nl/), wat zeker de komende 6 maanden veel tijd en aandacht gaat vragen van me. Het lesgeven heb ik nu op een wat lager pitje gezet, juist om naast Centrumondernemen nog eigen werk te doen, al dan niet in opdracht. Ik ben blij dat er nu al weer offertes uitstaan en mensen geïnteresseerd zijn in mijn kennis en ervaring. Dit kunnen blogworkshops zijn, assistentie en klankbord zijn bij de opzet van een digitale communicatiestrategie of het geven van inspiratiesessies over de digitale ontwikkelingen.
Ik noem hier specifiek de blogworkshops. Ik heb afgelopen half jaar deze gegeven en dat bevalt me erg goed. Natuurlijk omdat ik zo'n verleden in het webloggen heb, maar meer omdat ik het gewoon echt _leuk_ vindt om te vertellen over bloggen en al haar facetten. Dus workshops die gefocust zijn op bloggen, ja! Workshops waarin ik vertel hoe Twitter werkt of hoe Facebook de wereld gaat veranderen, nee dank u. 





## Evernote ebook





In februari van dit jaar kreeg ik het idee om een ebook te schrijven over Evernote. Vanuit Lifehacking zouden we met een paar auteurs prima zo'n boek kunnen maken. De behoefte aan het boek moet er zijn, gezien het aantal zoekopdrachten op de term Evernote op Lifehacking.nl en bezoek aan de artikelen gerelateerd aan de software. Samen met Oskar van Rijswijk en Patrick Mackaaij zijn [we met het boek bezig](http://ebooks.lifehacking.nl/), tussen allerlei andere werkzaamheden door. Dat zorgt helaas voor een vertraging in de zomermaanden, maar we willen het _goed_ doen. En we zijn bijna zover dat we de eerste versie kunnen uitgeven. Eerste? Jazeker, want de eerste versie is nog niet het volledige product. Na de eerste versie komen er nog extra hoofdstukken uit die we in de komende maanden gaan schrijven.
Het boek is _digital first_. We gaan zelf aan de slag om een ebook te maken en we gaan het via onze eigen site uitgeven. Alles DIY, Do It Yourself. Omdat het kan, maar meer omdat het bij ons past. Het past bij Lifehacking. Omdat we met verschillende versies werken, komen we allerlei praktische en technische hobbels tegen. Zo zijn ebooks in de traditionele vorm nog niet gereed om updates te ontvangen, zonder dat je als lezer je annotaties en bookmarks kwijtraakt. Dat kun je oplossen door een eigen _app_ te maken, maar dat geeft ons weer andere hoofdbrekens zoals het niet aanwezig zijn in de leeslijst in iBooks of Kindle apps.
We zijn nu in de fase dat we de hoofdstukken nog eens kritisch nalezen, laatste wijzigingen doen en hopelijk over een paar weken de eerste versie kunnen uitgeven. Er ligt nog een hoop werk en het is te gek om er mee bezig te zijn. Het voelt een beetje als zelf het wiel opnieuw uitvinden, zelf een ebook uitgeven. Naast het harde werken van het schrijven komt er nog meer bij kijken. Ik hoop dat we met de stappen die we nu zetten, we een blauwdruk hebben voor andere titels die we in gedachten hebben met Lifehacking. Via [de website voor het boek](http://ebooks.lifehacking.nl/) kun je op de hoogte blijven en als eerste horen wanneer de eerste versie er is!





## Bloghelden van nu





Ik ben steeds meer aan het schrijven. Ik merk dat schrijven me enorm veel genoegdoening brengt, zelfs als de schrijfsels niet openbaar zijn. Maar over [Day One](http://clkuk.tradedoubler.com/click?p=24371&a=2064103&url=http%3A%2F%2Fitunes.apple.com%2Fnl%2Fapp%2Fday-one-journal%2Fid421706526%3Fmt%3D8%26uo%3D4%26partnerId%3D2003) schrijf ik een andere keer :-)
Tijdens mijn vakantie heb ik een paar ebooks gelezen die me over de streep helpen om meer bezig te zijn met schrijven en publiceren. Eén van de eerste projecten die ik op wil starten als Lifehacking met Evernote wat verder in het proces is, is een vervolg op Bloghelden. Dit boek bracht ik in 2010 uit met één doel: De geschiedenis van de Nederlandse weblogscene in kaart brengen en beschrijven vanuit mijn eigen perspectief.
De interviews die ik deed met de bloggers waren erg leuk om te doen en tijdens die interviews kwam al vaak de vraag of ik ook nog iets ging schrijven over de bloggers van nu. Daar was toen geen ruimte voor en eerlijk gezegd had ik er niet zo'n zin in. Maar in de vakantie kwam ik tot het inzicht dat er in Nederland nog een hele hoop individuen zijn die elke dag bloggen. Die elke dag online publiceren. Dat gaat niet over marketing, social media, technische gadgets of online vernieuwingen. Gelukkig niet. De onderwerpen vliegen alle kanten op en dat maakt het zo spannend en interessant.
Het dagelijks bloggen is niet aan mij besteed, daar ben ik inmiddels echt wel achter. De vele goede bedoelingen ten spijt zal het mij echt niet meer lukken om elke dag blogposts te schrijven. Of laat ik het anders zeggen, ik ga er _op dit moment_ niet de energie in steken om dat voor elkaar te krijgen. 





Maar ik ben wel enorm benieuwd wat bloggers drijft om elke dag te schrijven, wat ze motiveert en hoe ze zichzelf inspireren. Dat gegeven vind ik een prima uitgangspunt voor een nieuw boek, Bloghelden van Nu. 15 - 20 interviews met verschillende bloggers uit Nederland. Als het gaat lukken, wil ik het op dezelfde manier uitbrengen als Lifehacking met Evernote. Maar wie weet is de wereld over 3 maanden weer veranderd en kan het veel makkelijker op een andere manier. Maar goed, dat project zit er dus aan te komen. Nu al geïnteresseerd? Laat je mailadres achter [voor de mailinglist](http://bloghelden.us1.list-manage.com/subscribe?u=bd34d59ff7a005b5934e13a7b&id=95a040c13a) en ik ga je binnenkort op de hoogte houden over dit project! 





## Lifehacking vernieuwen





Naast het boek **_Lifehacking met Evernote_** is er meer gaande met [Lifehacking](http://lifehacking.nl). Volgende week bestaan we vijf jaar wat we over een tijdje uitgebreid gaan vieren. Na vijf jaar is het wel weer eens tijd voor een nieuw smoeltje voor de site. Deze tweede versie van de site is inmiddels zo'n 3 jaar oud en wil ik graag weer herzien. Hoe we dat gaan doen, dat weten we zelf nog niet precies, maar dat is een project wat nu eveneens gaat lopen.





## Heb je nog wel tijd?





Ik hoor je denken, Frankie…als je zoveel doet, heb je nog wel tijd voor andere zaken? Nou…ja. Best wel. Ik heb de vakantie eveneens gebruikt om mijn actiemanagement-_skills_ weer eens in orde te maken. Mijn actielijsten waren een zooitje en ik wist niet precies waar ik nou constant mee bezig was. Dat is nu aan het veranderen. Ik let er op dat ik in de avonduren niet teveel aan werk bezig ben, maar eigen hobby projecten zoals [Appdotnetculture](http://appdotnetculture.com/). Ik wil mijn oude hobby met de Arduino weer oppakken, dat heeft zo lang stil gelegen. En natuurlijk de familie. Finn groeit enorm en het is een genot om samen met hem, Tess en Helie lekkere dagen en avonden te hebben met z'n vieren. 





Tot zover wat ik de komende maanden doe. Ik hou jullie op de hoogte! 



