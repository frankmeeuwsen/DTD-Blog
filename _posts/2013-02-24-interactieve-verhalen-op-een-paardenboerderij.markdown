---
author: frankmeeuwsen
comments: true
date: 2013-02-24 11:26:41+00:00
layout: post
slug: interactieve-verhalen-op-een-paardenboerderij
title: Interactieve verhalen op een paardenboerderij
wordpress_id: 2959
tags:
- interactiviteit
- rfid
- storytelling
---

Als je over de Birkstraat in Soest rijdt valt het bijna niet op. Op weg naar het Paardenkamp reden we over de straat, maar we wisten niet precies waar we moesten zijn. Ineens zie ik links van de weg een parkeerplaats op een weiland, in het ijzeren hek staat “Paardenkamp” gegoten. Dat kan dus niet missen. Ik ben samen met Tess en Finn een middagje op stap, zonder een echt doel. Online vond ik het Paardenkamp, dat leek me wel wat. Maar nu ik hier op een verlaten weiland naast een autoweg sta, vraag ik me af of ik wel goed ben gereden. Ik draai me om en zie een houten bord. Met pijlen staat een boerderij aangegeven, Gagelgat. In de verte zie ik een typisch Hollands landschap, een lange oprijlaan, boerderij, paarden, stallen en een hooiberg. We steken de straat over en lopen tussen de bomen over de oprijlaan. Geen idee wat ons te wachten staat. Het lijkt een normale boerderij en ik wacht het moment af dat een grommende hond ons van het erf jaagt. Bij de stallen zie ik een bord: “We zijn open vandaag. Kom binnen voor warme koffie of een lekkernij.” Mooi. Geen kwade honden, maar gastvrijheid. We stappen de boerderij binnen en ineens zijn we in een andere wereld…

<!-- more -->

[gallery ids="2960,2961,2962"]

Binnen verwelkomt een vrijwilligster van het [Gagelgat](http://www.gagelgat.nl/index.php?id=1) ons. Ik kijk verwonderd rond en zie een groot boek op een tafel, een schilderij boven een schouw. Ik ruik paarden en andere boerderijdieren. Ik zie om het hoekje een kleine keuken en een winkeltje. En naast me staat een grote kast met vier bakken. Elke bak heeft een eigen kleur. De vrijwilligster legt ons uit dat we bij het Gagelgat zijn, een boerderij uit de 18e eeuw die afgelopen zomer is omgebouwd naar een interactieve speelplaats voor kinderen en ouders. De vier bakken met RFID badges hebben een eigen kleur: Paars, groen, blauw en rood. Elke kleur is voor een leeftijdsgroep of interesse. Paars is voor kinderen tot 12 jaar en de blauwe badges zijn voor cultuurhistorici. Met de badge mogen we door de hele boerderij dwalen. Op sommige plekken zal de omgeving reageren op de badge en krijg je een verhaal te zien of horen. Of beiden. Tess krijgt de paarse badge en we gaan op pad.

Gagelgat is een geweldige interactieve belevenis voor kinderen. Van het eerste schilderij, waar je uitleg krijgt over paarden door de geschiedenis heen, tot de prachtige heerd, de “nette kamer” in een boerderij. Hier krijg je als kind uitleg over de tegels aan de muur en waarom er bepaalde beelden op staan. Als cultuurhistoricus (we deden later nog een rondje) krijg je een verhaal voorgeschoteld over het ontstaan van Delfts Blauw en de rol van de VOC in het verspreiden van dit typische Nederlandse exportproduct.

http://www.youtube.com/watch?v=2F7jRJPQDzs

In de stallen kun je op het bordes staan en over de paarden en geiten uitkijken. Met je badge hoor je verhalen over verschillende delen van de stal en lichten ze gelijktijdig op. Loop iets verder en je staat in het washok en de slaapvertrekken van de stalknechten. Je mag overal komen en je mag overal aanzitten. De paarden, geiten en konijnen hebben een natuurlijke aantrekkingskracht op de aanwezige kinderen. Ze vinden het prachtig om zo dichtbij de dieren te zijn.

Het [Gagelgat](http://www.gagelgat.nl/index.php?id=1) is een mooi historisch museum voor kinderen en voor ouderen. Het is niet heel groot. Na een half uur heb je alle vertrekken gezien en de verhalen gehoord. Daarna kun je het niet laten om het winkeltje wat biologische appelstroop te kopen of pannenkoekenmeel.

Het bezoek aan Gagelgat was een verrassing voor onszelf. Ik liep vol beroepsgedeformeerde verbazing te kijken hoe de projecties op de muren werden gedaan en hoe door middel van een sticker op een groot boek de juiste pagina werd geprojecteerd. Een vrijwilliger vertelde me dat het museum sinds de zomer deze tour heeft. De techniek is verzorgd door [Brandmerk](http://www.brandmerk.com/) en [Yipp](http://yipp.nl/). Ik vind het een prachtige manier om verhalen te vertellen. De combinatie beeld, geluid en animatie zorgt dat je gefascineerd luistert en om je heen kijkt wat er gebeurd. Een mooie manier om bedrijfshistorie te vertellen, productintroducties te doen, nieuwe collecties ten toon te stellen of je evenement op te luisteren. Gagelgat is een aanrader voor jong en oud!
