---
layout: post
title: Timeboxed lezen en tsundoku
date: 2018-11-17 8:35:02 +1h
excerpt: Wist je dat er een Japans woord bestaat voor de ongelezen boeken in je leven?
published: true
header: tsundoku.jpg
categories: random
tags: boeken
---
Nu de dagen korter worden en de avonden kouder, lijkt het of mijn directe digitale netwerk zich nestelt rondom de boekenkast. In plaats van een wat kouder aandoende e-book lezer, kan het inderdaad fijner zijn om met een boek op de bank te kruipen. 

Eerlijk gezegd, ik kan me er weer steeds minder toe zetten, ik moet nodig mijn [eigen tip van het Timeboxed Lezen](/lezersblock/) in gang zetten. Ik lees dat het Elmine [mogelijk kan helpen](http://storymin.es/2018/11/nog-even-over-lezersblock/), daar ben ik blij om! Haar eigen inzicht, "Het is tijd om de associatie met een goed leesmoment te verleggen" is iets wat mezelf ter harte moet nemen. Hop, die timer pakken en een kwartiertje iets lezen uit mijn stapel ongelezen boeken. 

Wist je trouwens dat er een Japans woord bestaat voor stapels ongelezen nieuwe boeken? Tsundoku. Dat lijkt mij een prima naam voor een boekhandel. 

Ik leerde het woord bij Austin Kleon. Hij deelt op zijn blog [de stapels ongelezen boeken](https://austinkleon.com/2018/11/16/tsundoku-books-piled-everywhere/) die overal in huis liggen, een gedragserfenis die hij van zijn vader overhield.

De boeken in ons huis zijn verborgen in dozen en kisten. Sinds onze verhuizing in december 2016 hebben wij nog steeds geen boekenkast in ons nieuwe huis. We hadden het geluk dat ons vorige huis allerlei ingebouwde (boeken)kasten had waar we onze verzameling vrij eenvoudig konden opbergen. Dat is nu niet het geval en we twijfelen al twee jaar over dé perfecte boekenkast die in ons huis past én binnen ons budget valt. Is daar een Japans woord? "De twijfel voor de perfecte boekenkast"?

Het kleine stapeltje op de salontafel naast me (zie de foto boven deze post) zijn slechts een paar boeken en magazines die klaar liggen om (verder uit) gelezen te worden. In werkelijkheid is mijn tsundoku vele malen groter....

*Bonus*: Alsof het nog niet genoeg is met blogposts over boeken, check de uitleg van Peter Rukavina over [de verschillende stickers en barcodes op bibliotheekboeken](https://ruk.ca/content/what-we-can-learn-stickers-pockets-and-labels-library-book). Fascinerend!

