---
layout: post
title: De statistieken blijven hier
excerpt:
date: 2018-01-27T21:00:26CET
published: true
header: matomo.jpg
---
Begin januari verwijderde ik de Google Analytics code op deze site. Ik [schreef][1] toen:

> Wellicht verandert dat ooit weer. Misschien installeer ik dan wel weer een tracker. Maar dan liever één waar ik zelf controle heb over de data, zoals Piwik. Ik kan dit op een eigen webserver installeren en zo hou ik in elk geval alle data bij mij in plaats van bij een derde partij. 

Welnu, die dag is vandaag. Ik heb vandaag de Piwik software geinstalleerd op een eigen server bij [Digital Ocean][2]. Het heet geen Piwik meer. Ze zijn van naam veranderd. Sinds begin dit jaar heten ze [Matomo][3], naar ze [zelf zeggen][4] "to ensure that Matomo does not/will not share its name with any other businesses unlike Piwik. We also want to protect the Matomo brand and for it to remain the open source community project name forever." 

Op zich maakt het niets uit. De software is identiek gebleven: 
* 100% data-eigenaarschap, 
* open source en 
* privacy bescherming voor de bezoeker. 

In de geest van de [IndieWeb principes][5] vind ik het met name het *eigenaarschap* belangrijk. Natuurlijk, een Google Analytics code is zo geïnstalleerd en je krijgt een berg data van je gebruikers. Maar uiteindelijk vind ik maar een paar zaken belangrijk: Hoeveel bezoek krijg ik van welke bronnen en op wat voor apparaat (desktop of mobiel) lezen ze welke pagina? Waarom zou ik Google nog meer data sturen dan ze al hebben? Ondanks het feit dát ik ze al zoveel data stuur met mijn eigen gedrag? Misschien is het een druppel op een gloeiende plaat, maar dat wil niet zeggen dat het niet de moeite waard kan zijn.

## DIY site en statistieken
Ik heb dus gekozen voor de eigen installatie van Matomo. Hiervoor heb ik een zogenaamde Droplet op [Digital Ocean][6][^2] gestart. Dit is een simpele webserver waar ik vrij eenvoudig de software van Matomo [kon installeren][7]. Ik heb gelijk van de gelegenheid gebruik gemaakt om er een eigen subdomein aan te koppelen en met de [Let's Encrypt][8] certificaten deze te beveiligen. Iets wat ik met dit domein nog moet doen. Helaas ondersteunt Github geen beveiligde verbindingen. Ik denk dat ik deze site eveneens bij Digital Ocean onderbreng. Het voordeel is dat ik veel in eigen beheer heb wat me meer een gevoel van eigenaarschap geeft en verantwoordelijk voor de werking. Het nadeel is dat het allemaal wel onderhoud vergt. Nu ben ik geen volleerd _webmaster_ en ben ik niet van plan dat te worden. Maar als kleine hobby vind ik het prima om wat te klooien met deze materie. Als er iets stuk gaat is er geen man overboord. Ik heb de site sowieso lokaal staan en natuurlijk als [repository op Github][9]. Het Do It Yourself principe van het web is iets wat me al 20 jaar aantrekt en op deze wijze wil ik daar weer meer mee bezig zijn. 

## Waarom toch de overstap?
Ik onderzoek, probeer en experimenteer veel in publiek. Zoals ik begin januari besloot om de [trackers te verwijderen][10], om mijn social media aanwezigheid te [wijzigen][11] en me weer meer met [bloggen][12] bezig te houden. Dat lijken allemaal hele solide en weldoordachte beslissingen, maar veelal zijn het probeersels. Kijken of ik het wat vind.  
Dat betekent dat mijn beslissingen publiekelijk kunnen wijzigen en ik merk wel eens dat anderen dat lastig vinden. "Ja maar je zei eerst dit en nu doe je dat!" Tja... zo werkt het nu eenmaal wel eens. Ik kan van gedachten veranderen. Mijn mening aanpassen. Nuanceren. Zo is dat met statistieken. Na het verwijderen van de Google Analytics code had ik niet direct de stress dat ik in het duister schreef voor ik-weet-niet-hoeveel mensen. Maar ergens is het wel fijn om een beetje inzicht te hebben. Zoals ik al eens van een lezer te horen kreeg: 

> Als je niet voor je publiek schrijft kun je net zo goed een dagboek starten. 

En ja, ik schrijf steeds meer met een publiek in gedachten, al weet ik niet exact _welk_ publiek. Zelfs met de statistieken zal ik niet de exacte persona's weten van mijn publiek. En dat hoeft niet. Want dat kan alleen maar beperkend werken. Voor ik het weet schrijf ik voor die persona en dat zou zonde zijn. Als ik over een week besluit dat ik mijn blog wil omgooien dan heb ik die vrijheid. Ik heb aan niemand verantwoording af te leggen. Geen adverteerder, geen uitgever en geen publiek.  
Maar desondanks wil ik wel een beetje inzicht. Daarom is de statistieken-code weer terug. Deze keer in eigen beheer, zodat ik met zekerheid kan zeggen dat de data van mijn lezers niet op andere manieren zal worden gebruikt dan wat ik er mee doe. Ik ga nog onderzoeken hoe ik de data die ik krijg zo veel mogelijk kan beperken tot het hoognodige. Ik onderzoek hoe ik de statistieken publiek kan maken voor jullie. Eigenlijk zoals Nedstat vroeger deed (Hoi [@michielb][13]!) En ik moet dus nog uitvogelen of ik deze site net zo makkelijk op de Digital Ocean server kan laten draaien als bij Github pages. Ik denk het wel.

Ik hou van digitale hobbies.

PS: De links naar Digital Ocean zijn referral links. Klik er op, maak een account en ik verdien er een beetje aan. Niet eens genoeg voor een kop koffie maar ach...

[1]:	/trackers
[2]:	https://m.do.co/c/c3654dd40a00
[3]:	https://matomo.org/
[4]:	https://matomo.org/blog/2018/01/piwik-is-now-matomo/
[5]:	https://indieweb.org/principles
[6]:	https://m.do.co/c/c3654dd40a00
[7]:	https://matomo.org/docs/installation/#getting-started
[8]:	https://letsencrypt.org/
[9]:	https://github.com/frankmeeuwsen/DTD-Blog
[10]:	/trackers
[11]:	/Voortgang
[12]:	/blogdrift
[13]:	https://twitter.com/michielb