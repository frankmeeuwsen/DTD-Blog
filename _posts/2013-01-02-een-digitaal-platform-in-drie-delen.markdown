---
author: frankmeeuwsen
comments: true
date: 2013-01-02 19:09:53+00:00
layout: post
slug: een-digitaal-platform-in-drie-delen
title: Een digitaal platform in drie delen
wordpress_id: 2632
tags:
- idee
- moederschip
- platform
- satellieten
---

![Led_Zeppelin_-_Mothership_cover](../images/uploadimages/Led_Zeppelin_-_Mothership_cover-150x150.jpg)Ik heb in het verleden [al eens geschreven](http://incredibleadventure.nl/2010/01/welkom-op-het-moederschip/) over de kracht van een moederschip en de satellieten. Hoe een blog als moederschip een belangrijk startpunt is van je digitale activiteiten. Een van de opmerkingen die ik geregeld krijg bij lezingen en workshops is: “OK, ik snap het bloggen, ik snap Twitter en Facebook. Maar hoe werkt dit nu samen?”

Michael Hyatt schreef [een artikel](http://michaelhyatt.com/personal-platform-plan.html#) wat me deed denken aan mijn moederschip-artikel. Ik wil het originele verhaal wat verder uitbreiden. Ik denk dat alle digitale media moeten samenwerken in een drieluik: Het moederschip, de satellieten en de telescopen.

<!-- more -->

**Moederschip** – Dit is je eigen blog, homepage, pagina. Hier heb je zelf de controle over, jij bent de baas en jij bepaalt de regels. Het is je digitale thuishonk. Dit is de plek waar je je fans kunt verzamelen. Al je internetverkeer moet hier uiteindelijk naar verwijzen. Je moederschip kan natuurlijk je _reallife_ winkel zijn. Als het maar een plaats is waar jij zelf de meeste controle hebt. Kies je moederschip. Kies er één en zorg dat je die laat groeien.

**Satellieten** – Dit zijn de plekken waar je niet volledige controle hebt maar wel geregeld aanwezig bent. Je hebt er een profiel, een loginnaam. Denk aan alle sociale netwerken waar je actief bent. Dit kan Twitter zijn, Google+, Facebook of LinkedIn. Voor mij is het op dit moment voornamelijk [Twitter](http://www.twitter.com/frankmeeuwsen) en [Google+](https://plus.google.com/u/0/112001504253280619714). De satellieten hebben twee functies: Ze versterken de boodschappen die van het moederschip komen (blogposts, nieuwe artikelen, producten etc) en ze moeten zorgen voor verkeer naar het moederschip. Tweewegverkeer dus.

**Telescopen** – Ik ben nog niet helemaal tevreden over deze term, ik sta open voor suggesties! Maar dit zijn de plaatsen die je in de gaten houdt, die je monitort. Zo kun je online constant luisteren naar conversaties over je merk, naam, product, branche of interesse. Dit kunnen zoekopdrachten zijn met [Google Alerts](http://www.google.nl/alerts), hashtags in [Hootsuite](hootsuite.com/), [Quora](http://www.quora.com/)-abonnementen op onderwerpen of concurrende nieuwsbrieven.

Al je activiteiten zullen op in één van deze drie onderdelen moeten vallen. Ben je serieus om je eigen platform te bouwen en om digitale media anders te gebruiken dan puur voor entertainment? Denk dan eens na over je moederschip, satellieten en telescopen.
