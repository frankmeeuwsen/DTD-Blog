---
layout: post
title: Waarom ik wel van Facebook vertrek maar niet van LinkedIn?
date: 2018-02-26T14:30:31+01:00
excerpt: 
published: true
categories: 
    - webtech
tags: linkedin
---
Een oud-student van me stelde [een vraag](https://www.linkedin.com/feed/update/urn:li:activity:6372821953400569856) op LinkedIn naar aanleiding van [mijn vertrek](/mijn-facebook-account-is-echt-weg/) op Facebook. Ik zat driftig een antwoord te typen toen ik er aan het einde achter kwam dat LinkedIn een maximum limiet heeft aan zijn reacties. Flauwekul en typisch een manier om je huurders (het blijft tenslotte niet je eigen plek) in een format te dwingen. Daarom bij deze het volledige antwoord. Waar ik bij mijn LinkedIn reactie naar verwijs. Wel zo handig. Zie het screenshot of scroll verder voor de geschreven tekst.

![](/images/rowan.jpg)

Rowan Lodder stelde me de vraag waarom ik wel van Facebook vertrek maar niet van LinkedIn. Mijn antwoord

>Prima vraag Rowan! De belangrijkste reden om er mee te stoppen is het besef dat ik door actief Facebook te gebruiken ten eerste meer consumeer dan produceer. Minder op allerlei tijdlijnen zitten is wel zo prettig. Ten tweede, het negatieve nieuws van en over Facebook draagt er eveneens aan bij. De hoeveelheid data die ze verzamelen en beschikbaar stellen aan adverteerders is afschrikwekkend. Ik ben niet op mijn achterhoofd gevallen, ik snap heus wel dat mijn afscheid nu niet betekent dat die data niet op een andere manier wordt verzameld. Maar aan de andere kant wil dat niet zeggen dat ik dan maar moet blijven. Tenslotte heb ik over tijd gemerkt dat ik de berichten op Facebook niet mis. Het is extra informatie waar ik niet actief naar op zoek was maar waar ik wel "iets" mee moet (antwoorden, negeren, verwerken) en wat extra hersencapaciteit vraagt. Die zet ik liever in voor andere zaken. 

>Waarom dan wel LinkedIn? Het meest eenvoudige antwoord is dat het zakelijk gezien voor mij een prima netwerk is. Ik kijk hier niet dagelijks, ik heb dat een tijdje geprobeerd maar ik merkte al snel dat het niet in mijn straatje past. Desondanks hou ik dit profiel wel zodat anderen mij kunnen vinden via zoekmachines en anderszins. Ik heb weinig geduld met de diverse LinkedIn guru's die zich nu profileren en roepen dat je een enorm bereik kunt halen met een paar simpele kunstgrepen. Tja. Dat hoeft voor mij niet zo op LinkedIn. Dat CV is prima. Verder hou ik me liever bezig met mijn eigen stukje grond op het Internet op mijn eigen domein. Daar steek ik liever mijn tijd in dan in het gehuurde land van Facebook en LinkedIn. 

Toch fijn dat ik op mijn eigen site gewoon de vrijheid heb om te schrijven wat ik wil ;-)