---
author: frankmeeuwsen
comments: true
date: 2009-08-02 14:20:16+00:00
layout: post
slug: bloghelden
title: Bloghelden, 10 jaar webloggen in Nederland
wordpress_id: 207
tags:
- bloghelden
- boek
- geschiedenis
- project
---

[![publish_button.gif](../images/uploadimages/publish_button.gif.jpg)](../images/uploadimages/publish_button.gif.jpg)Als we Bright geloven (en waarom zouden we dat niet doen?) is het inderdaad dit jaar [10 jaar geleden](http://www.bright.nl/28-first-post) dat de eerste weblog in Nederland startte. Wie de eerste blogpost in Nederland nu echt maakte, daar zullen we [het nooit over eens worden](http://www.jeroenmirck.nl/2009/07/tien-jaar-bloggen-in-nederland/). Maar feit is dat we dit jaar een jubileum hebben in Nederland. Een paar maanden geleden zat ik weer eens te peinzen over dat tienjarig bestaan en ik bedacht me: "Waarom er geen boek over maken?" Ik ben sinds 2000 erg nauw betrokken geweest bij een hoop activiteiten in de Nederlandse weblogwereld. Van Weblogmeetings via [Dutch Bloggies](http://www.dutchbloggies.nl) tot Businessblogmeetings, ik was erbij of heb ze georganiseerd. Na tien jaar is het dan wel eens tijd om dat te vereeuwigen op papier en online.

<!-- more -->

Al sinds [het eerste begin](http://punkey.com/archives/archive_2000-m07.php) van de weblogs fascineerde het me dat het nu zo verschrikkelijk eenvoudig was om je eigen publicatie te maken en deze ook direct te delen met de wereld. Voor de term weblog in zwang kwam, was ik al bezig met online publicaties. Bij mijn eerste werkgever [WestbrabantNet](http://westbrabant.net) maakte ik in 1996 - 1997 het WBNieuws, een wekelijkse emailnieuwsbrief met leuke links en de laatste nieuwtjes van de internetprovider. Eigenlijk was dat al een soort weblog. Maar er was nog geen publicatiemechanisme (HTML-en in HotDog editor en uploaden met WS-FTP!) en reacties en RSS waren al helemaal vreemd. Dat veranderde in 2000 toen ik bij Blogger de term Pushbutton Publishing zag. Vanaf dat moment besefte ik dat er een tijdperk zou komen waarin je met het grootste gemak je eigen verhaal kon vertellen. Had ik voorzien dat het zo'n revolutie zou zijn in communicatie? Nooit. Maar ik ben nog elke dag blij dat ik er deel van uitmaak.

Maar dan het boek! Wat is het plan? Ik ben geïnspireerd geraakt door het boek [Blogging Heroes](http://michaelabanks.com/) van Michael A. Banks waarin 30 Amerikaanse bloggers zijn geïnterviewd en de "best practices" op een rij zijn gezet. Ik zag zoiets ook wel voor de Nederlandse weblogwereld, maar dan toch net iets sprankelender. Minder een businessbook en meer een salontafelboek. Maar door drukte, het voor-jezelf-beginnen, allerlei perikelen rondom Lifehacking is het blijven liggen. Tot nu dus!

Ik ben van plan om 15 - 20 bloggers te gaan interviewen. Bloggers die in de beginjaren actief waren en dat nu nog zijn of juist niet meer, en bloggers die pas de laatste jaren zijn begonnen. Deze interviews ga ik de komende tijd houden en zal het hart van het boek gaan vormen. Om de interviews heen wil ik een tijdperk schetsen. Hoe waren die eerste tien jaar? Welke internetmemes en stokjes waren er? Welke browsers gebruikten we door de jaren heen en welke ontwikkelingen zagen we om ons heen? Alle verhalen en herinneringen willen we omlijsten met foto- en illustratiemateriaal.

Maar ik wil er meer van maken dan alleen een boek. Want een boek over bloggen kan natuurlijk niet zonder een weblog. De site wordt nu gemaakt. Wat we hier gaan doen weet ik nog niet 100% zeker, maar je kunt er op rekenen dat er werk-in-uitvoering te vinden zal zijn en videomateriaal. ik mag me gelukkig prijzen dat ik een geweldige filmer bereid heb gevonden om de interviews te filmen. Ik ben deze week bij Henk-Jan Winkeldermaat van [Punkmedia](http://www.punkmedia.nl) geweest en heb hem mijn plan voorgelegd. Hij reageerde meteen enthousiast en we gaan in het najaar de interviews opnemen. In eerste instantie voor de website, maar wie weet…

Gelukkig heb ik zelf videomateriaal van oude weblogmeetings, maar er is ook fotomateriaal. Veel van dat materiaal is niet meer beschikbaar online of is heel moeilijk te vinden. Daarom wil ik aan alle bloggers van Nederland vragen om in de schoenendozen te duiken (al dan niet de digitale schoenendozen) en fotomateriaal van zoveel mogelijk weblogmeetings beschikbaar te stellen voor het boek. Het liefst onder een Creative Commons licentie. Ik wil je vragen om dit materiaal beschikbaar te stellen via Flickr op de [speciale Weblogmeeting-groep](http://www.flickr.com/groups/weblogmeeting/). Hier kun je je foto's aan toevoegen. Hou hierbij rekening met een aantal punten:



	
  * Upload alleen foto's die je ook in een boek terug zou willen zien, ofwel, die je ook aan je moeder zou laten zien.

	
  * Zet in de omschrijving het jaartal en de plaats van de weblogmeeting.

	
  * Als het mogelijk is, beschrijf ook wie er op de foto staat. Sommigen herkennen we wel, maar lang niet iedereen.

	
  * Zorg dat je eigen accountinformatie in orde is zodat we in het boek op de juiste manier de bronvermelding plaatsen.

	
  * Geef je foto's een Creative Commons licentie bij het uploaden. Bij voorkeur een CC BY licentie. Zie [http://creativecommons.org/licenses/by/3.0/nl/](http://creativecommons.org/licenses/by/3.0/nl/) voor meer informatie. Doe je dat niet, dan zal ik indien nodig individueel contact opnemen om toestemming te vragen.


Heb je videomateriaal van weblogmeetings, Dutch Bloggies of ander uniek materiaal van de weblogcultuur in Nederland, neem gerust [contact](http://incredibleadventure.nl/contact/) met me op, dan kunnen we bekijken wat we er mee gaan doen.

Het boek zal nog veel meer gaan bevatten dan alleen interviews en foto's, maar daarover meer in een latere blogpost. Ik ben erg benieuwd wat jullie van het idee vinden. 10 Jaar bloghelden in Nederland, een terugblik in beeld en tekst!

(Foto: [Verbal Jam](http://www.flickr.com/photos/verbaljam/31916022/in/pool-59895736@N00))
