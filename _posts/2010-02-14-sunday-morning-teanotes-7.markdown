---
author: frankmeeuwsen
comments: true
date: 2010-02-14 08:47:38+00:00
layout: post
slug: sunday-morning-teanotes-7
title: 'Sunday Morning Teanotes #7'
wordpress_id: 576
tags:
- SMTN
---

[![](../images/uploadimages/3327478926_88a2bf522a_b-300x234.jpg)](../images/uploadimages/3327478926_88a2bf522a_b.jpg)Ik zou nu kunnen zeggen: "Alaaaffff!!!" gezien het feest wat in het zuiden van land is losgebarsten. Eigenlijk hebben we sinds ons vertrek uit Breda nooit meer echt carnaval gevierd. Of we waren een weekend weg of we hadden er eigenlijk niet zo'n trek in. Deze week hebben we het erover gehad om carnaval te vieren, maar we kozen er voor om een rustig weekend thuis te hebben. De afgelopen weken zijn zo hectisch geweest met het schrijven van [Bloghelden](http://www.bloghelden.nl) en Tess die wat ziek is geweest vanwege haar oren. Dan is het beter om even een weekendje rust te nemen. Jammer voor het Elvispak wat toch nog een jaartje op zolder blijft liggen.

Deze week ben ik ook weer begonnen met lesgeven op de Faculteit Communicatie en Journalistiek. De komende 10 weken hang ik rond bij de opleiding Bedrijfscommunicatie, waar ik vierdejaars de ins en outs van Crossmediaal Denken bijbreng. Daarnaast begeleid ik vier studenten International Communication & Management met hun afstudeeropdracht. Rondlopen op de Hogeschool blijf ik prettig vinden. Wat bijpraten met collega-docenten, beetje rondsnuffelen in de mediatheek voor nieuwe publicaties. Het werken op de Hogeschool heeft ook mijn interesse voor onderzoek weer aangewakkerd. Dat was vorig jaar al, maar zeker met het onderzoek voor Bloghelden erbij kreeg ik echt weer de kriebels om daar meer mee te doen. Een simpel onderzoekje als bekijken hoe vaak het woord Weblog in kranten voorkomt, geeft me al weer ideeën voor grotere onderzoeken en analyse. Daarom ga ik komende week daar eens met wat mensen over praten en ben ik weer wat interessante artikelen aan het (her-)lezen over onderwerpen als het [mechanisme van internetmemes](http://doalchemy.org/2010/02/memes-as-mechanisms-how-digital-subculture-informs-the-real-world/) en [media-virii](http://henryjenkins.org/2009/02/if_it_doesnt_spread_its_dead_p.html).

Werken bij de Hogeschool heeft ook het voordeel dat je in aanraking komt met veel nieuwe ideeën van studenten. Afgelopen vrijdag ben ik op de Saxion Hogeschool in Enschede geweest om te jureren voor de [Mediabattle](http://mediabattle.ning.com/). De studenten Bedrijfscommunicatie en studentengroepen uit Enschede kregen een week de tijd om op basis van een korte pitch een crossmediaal concept en uitwerking weg te zetten. De pitches varieerden van een uitvaartverzorger tot het promoten van de regionale brandweer. De presentaties en de ideeën van de studenten zijn altijd van een hoog niveau en ik verbaas me altijd weer over de originaliteit van de uitkomsten. Niet alle concepten zijn 100% bruikbaar, maar ze hebben allemaal wel iets unieks en origineels wat er uit springt. Altijd leuk om mee te maken! De presentaties van afgelopen vrijdag vind je op de [Mediabattle](http://mediabattle.ning.com/) site.

Ondertussen ben ik me ook aan het voorbereiden op de trip naar SXSW. Deze conferentie kent een [bizar aantal panelsessies en workshops](http://my.sxsw.com/events?event[conference_day]=2010-03-12&event[track]=Interactive&event[category]=Panel&event[su&logged_in=false). Om daar een goede keuze uit te maken, dat kost wat voorbereiding. Met waarschijnlijk als einduitkomst dat ik op de dagen zelf wel bepaal wat ik ga bekijken... Doel voor mij op deze SXSW is in elk geval om duidelijker te krijgen waar ik me op wil gaan focussen in 2010.

En dan Google Buzz...Tja, wat moet ik er van vinden. Ik heb er al een artikel over geschreven afgelopen week. Ik merk dat Buzz de gemoederen nogal bezig houdt. Van de [privacy issues](http://webwereld.nl/nieuws/65144/google-past-privacyinstellingen-buzz-aan-.html) tot de manier waarop je Google Buzz [uit kunt zetten](http://www.scotxblog.com/legal-tech/gmails-turn-off-buzz-still-does-not-turn-off-buzz-heres-how-to-really-do-it/) in je account. Ik laat het voorlopig nog even aanstaan, kijken wat er aan werkelijke waarde uit komt als de Hello World en metaposts over Buzz zijn afgenomen. Metaposts zijn de Buzz berichten die over Buzz zelf gaan. Mijn Buzz kun je volgen via [mijn profielpagina](http://www.google.com/profiles/punkey), al is dat nu nog niet veel anders dan mijn Twitteraccount...
