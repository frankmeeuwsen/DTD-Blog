---
author: frankmeeuwsen
comments: true
date: 2013-03-27 22:35:21+00:00
layout: post
slug: het-boek-is-afen-nu
title: Het boek is af…en nu?
wordpress_id: 3203
---

Een gedachtenstroom…

Zojuist heb ik de laatste versie van ons boek [Lifehacking met Evernote](http://ebooks.lifehacking.nl/shop/lifehacking-met-evernote/) live gezet. Een klusje wat na 4 updates een routine is geworden. De eerste keer moest ik nog goed nadenken of ik alles wel juist deed, of ik niets vergat. Maar doordat ik aantekeningen in (natuurlijk) Evernote maakte kon ik bij de tweede update al sneller werken. En nu was het een klusje van een paar minuten.

Maar het boek is af. Lifehacking met Evernote is een vrij compleet overzicht van de mogelijkheden met Evernote. Voor bloggers, studenten, wandelaars, projectteams. Voor die laatste groep heb ik nog [een mooie workshop](http://www.allesonthouden.nl) in de aanbieding. In een dagdeel leer je alles over het gebruik van Evernote in een projectteam. Kom mét je team en je krijgt korting op de totaalprijs!

Komt er dan helemaal geen nieuwe versie meer? Geen idee. Voorlopig in elk geval even niet. Eerlijk gezegd, ik ben wel even klaar met de updates. Werkend naar de eerste editie was te gek en een _natural rush_, maar de laatste maanden werd het meer en meer een _moetje_. De afspraak die we onderling hadden gemaakt én die we met onze lezers hadden. Daar heb ik wel van geleerd. Ik denk dat ik een volgende titel met minder updates zou maken.

Komt er dan een volgende titel?

Ja.

Welke titel?

Geen idee. Daar ga ik volgende week eens met de Lifehacking auteurs over praten en brainstormen. Wat zouden we nog meer kunnen en willen schrijven?

Wanneer komt die nieuwe titel? Ergens in 2013. Want één ding is zeker, dit smaakt naar meer. Zoals we vorige week al bij [Fast Moving Targets vertelden](http://fastmovingtargets.nl/2013/03/25/6-redenen-om-het-zelf-te-doen-en-4-om-voor-een-uitgever-te-kiezen/) en lieten zien, dit is een manier van werken die heel erg bij ons past. Het zal niet altijd voor iedereen in elke situatie perfect werken. Alleen al het zelf scripten van PDF, epub-bestanden en Kindle-exemplaren is iets waar menig auteur voor zal terugdeinzen. Wij gelukkig niet. Misschien is een systeem als Autorespond wel hét antwoord op allerlei zaken waar we tegenaan liepen. Maar we hebben een enorme pret (en frustraties soms) gehad tijdens de reis. Dat is minstens iets waard.

Het boek is af.

Nou ja…bijna dan. Er komt nog een nieuwe cover. Binnenkort. Maar dát is een ander verhaal… :-)
