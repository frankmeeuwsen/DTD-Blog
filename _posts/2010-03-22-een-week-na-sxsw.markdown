---
author: frankmeeuwsen
comments: true
date: 2010-03-22 21:09:40+00:00
layout: post
slug: een-week-na-sxsw
title: Een week na SXSW
wordpress_id: 679
tags:
- conferentie
- SXSW
---

Dan zit je een week midden in het Social Media Slash Internet Middelpunt van de Aarde van Dat Moment a.k.a. SXSW en dan nog lukt het me niet om elke dag even wat te posten. Het is toch verschrikkelijk! Na een week in prachtig Austin te zijn geweest had ik wel de behoefte om even niet 20 uur per dag aan een toetsenbord gelijmd te zijn maar ik geef het grif toe, dat dagelijks bloggen is niet echt meer aan mij besteed. Zoals ik al eerder schreef, het moet bij mij toch gaan om [de tijd, energie en het moment](http://incredibleadventure.nl/2010/03/sunday-morning-teanotes-10/). Op de een of andere manier krijg ik mijn agenda niet zo lekker uitgelijnd dat ik dat kan afdwingen. Vreemd, voor iemand die zich ook met Lifehacking bezig houdt :-)

Maar goed, genoeg zelfmedelijden, hoe was dat SXSW nou? Kort gezegd: Goed! Erg goed! Ik wilde niet meteen allerlei meningen en gedachten online zetten, het ook even wat laten bezinken, maar SXSW was voor mij een prettige week weg en de mogelijkheid om onder gelijkgestemden wat van gedachten te wisselen zonder allerlei extra afspraken, en lopende werkzaamheden. Ik lees [her en der nogal wat ambivalente meningen](http://jolieodell.wordpress.com/2010/03/16/why-sxsw-sucks/) over het festival wat ik niet altijd helemaal begrijp. Ja het was druk, maar naar mijn mening niet overdreven druk zoals ik ook op andere festivals en congressen meemaak. Naar mijn mening was het juist uitstekend georganiseerd. De vrijwilligers op het festival waren uitermate behulpzaam, de wifi was altijd online en stopcontacten waren nooit ver weg. Facilitair dus prima, behalve de prijzen voor het eten en drinken. Die waren toch wel wat boven de normale prijzen. Nederlanders moeten altijd iets te zeiken hebben!

Dan de sessies. Vooraf een keuze maken was vrijwel onmogelijk. De keuze was TE overweldigend. Het grappige is dat je op de ochtend zelf ineens prima de keuzes kunt maken terwijl het aanbod niet was geslonken. Vreemd, maar het werkte goed. In de ochtend checkte ik waar heen zou willen en keek of het qua looproute ook wel OK is en dan is het gaan. Natuurlijk MOET je nergens bij aanwezig zijn dus ter plekke besloot ik soms nog even verder te lezen, schrijven, mailen, brainstormen en een sessie te laten voor wat het is. Mijn keuze voor de sessies was niet zozeer gebaseerd op wat er nu trending is of waar de grote namen zouden zitten. Ik was vooral op SXSW om eens te luisteren naar andere meningen dan de mijne. Dat resulteerde voor mij in een prettige lijst met sessies die ik heb mee mogen maken. Het absolute hoogtepunt voor mij was Clay Shirky. Hij wist zonder een slideshow, maar [puur met een eigen verhaal](http://sxswnl.posterous.com/clay-shirky-sharing-is-fun) een zaal stil en aandachtig te krijgen. Een verhaal wat ging over de intrinsieke wens van mensen om iets te delen met elkaar (of dat nu geleid wordt door interne of externe motieven) en wat zocht naar een antwoord op de vraag hoe je mensen gemotiveerd krijgt om informatie met elkaar te delen. Een goede tweede was het verhaal van danah boyd (ja, in onderkast [geschreven](http://www.danah.org/name.html)) over privacy en publiciteit. [Grootste _take away_](http://sxswnl.posterous.com/danah-boyd-over-privacy) in dat verhaal: Niet alles wat publiek is, hoeft ook gepubliceerd te worden. Een tweet die je publiek zet in je tijdlijn, hoeft niet direct terug te komen in een landelijke campagne voor een merk. Haar definitie van privacy spreekt mij zeer aan: Privacy is de mogelijkheid om controle te houden over je eigen informatie. Zie hier [een blogpost ](http://www.zephoria.org/thoughts/archives/2010/03/14/speaking-about-privacy-and-publicity.html)met link naar haar verhaal.

Een andere sessie die ik met veel plezier heb gevolgd is "[Why keep blogging](http://sxswnl.posterous.com/blijven-blogs-in-leven-natuurlijk)" waar onder andere Scott Rosenberg in aanwezig was. Ik ben hem zeer gaan waarderen toen ik werkte aan Bloghelden en ik heb ook een paar minuten met hem van gedachten kunnen wisselen over de geschiedenis van bloggen. De sessie was een preek voor eigen parochie met 90% bloggers in de zaal en de conclusie was eigenlijk ook wel duidelijk: Bloggen doe je vanuit een passie, niet om er rijk van te worden. Maar daarom niet minder leuk om er bij aanwezig te zijn.

Wat SXSW voor mij van andere conferenties onderscheid is zeker de plaats, Austin. Met hun 6th Street hebben ze een fraaie straat met kroegen en live-podia waar je vanaf het Convention Center zo heen loopt. Niet alleen om lekker te eten, maar ook om de dag door te nemen met een biertje en deze langzaam in de avond over te laten gaan. Het weer werkt dan natuurlijk ook mee. Dus volgend jaar weer SXSW? Hell yeah!
