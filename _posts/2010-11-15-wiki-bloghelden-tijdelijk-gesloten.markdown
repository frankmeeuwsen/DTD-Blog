---
author: frankmeeuwsen
comments: true
date: 2010-11-15 10:51:42+00:00
layout: post
slug: wiki-bloghelden-tijdelijk-gesloten
title: Wiki Bloghelden tijdelijk gesloten
wordpress_id: 1231
tags:
- bloghelden
- lessons learned
- wiki
---

Toen ik aan mijn boek [Bloghelden](http://www.bloghelden.nl) begon was het eerste wat ik deed een domeinnaam regelen, website starten en een wiki openen. Dat laatste was voornamelijk omdat ik me al snel besefte dat ik niet alles alleen zou kunnen en dat een hoop materiaal het boek niet zou halen. De wiki was een extra platform wat naast het boek kan opereren en waar je meer informatie kunt halen en informatie kunt brengen.

Echter, al snel bleek dat een wiki bijhouden naast een boek schrijven best wel een werk is. Zowel voor de auteur (ik dus) en voor mogelijk geïnteresseerden om data aan te leveren. Je zou als maker constant een dialoog moeten onderhouden met je publiek om die stroom aan informatie te krijgen en te kunnen beheren. Nu gaat dat een tijd goed is mijn ervaring, maar er komt een moment dat er andere prioriteiten zijn: Het boek moet af (zowel in schrijven als redigeren en opmaak) en verkocht worden. Plus ik had nog een aantal lopende opdrachten die veel tijd en energie vergen. De wiki verslofte dus al snel.

Dat is een jammere constatering, maar het is een belangrijke les die ik heb geleerd in het maken van een dergelijk project: Je moet echt voldoende tijd uittrekken (en dus financiële buffer of familie afspraken over de "vrije" avonden) om een crossmediaal project van de grond te trekken zoals ik dat wilde met Bloghelden. Je bent er niet met wat tweets en wat los geschrijf op een blog. Ik weet dat ik een open deur intrap, maar het is goed dat zelf weer eens te ervaren.

Toen ik dit weekend de wiki weer eens bekeek zag ik dat er de laatste maanden weinig activiteit meer was geweest anders dan een hoop nieuwe spam-accounts van diverse gokhallen en pillenschuivers. Terwijl ik wel elke maand een betaal voor een premium-account om de wiki advertentievrij te houden. Ik heb daarom besloten om de inhoud van de wiki te exporteren als HTML en hem online te sluiten. Dat betekent dat het niet meer mogelijk is om lid te worden van de wiki en updates te plaatsen. Helaas is het bij Wetpaint niet mogelijk om de wiki echt te verwijderen, dus we hebben er weer een stukje _roadkill_ bij op het internet wat in de berm blijft liggen.

Het goede nieuws is dat er serieuze plannen zijn om in 2011 de wiki nieuw leven in te blazen. Al is het alleen maar omdat ik het zonde zou vinden als een belangrijk stuk geschiedenis van het Nederlandse internet zo gefragmenteerd zou blijven en verloren zou gaan. Dus stay tuned, er komt wel een nieuw initiatief!
