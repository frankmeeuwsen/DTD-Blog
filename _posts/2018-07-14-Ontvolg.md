---
layout: post
title: Begin opnieuw op Twitter. Zo doe ik dat.
date: 2018-07-14 08:37:44 +2h
excerpt: Het is een idee wat ik al jaren had en vandaag waarheid maakte. Ik ben iedereen ontvolgd op Twitter en opnieuw mensen gaan volgen. Waarom en hoe? Lees verder...
published: true
header: header-unfollow.jpg
category: webtech
tags: twitter social-media
---
Onderstaande artikel is sterk ge√Ønspireerd door de blogpost "[Unfollowing Everybody](http://anildash.com/2018/07/13/unfollowing-everybody/)" van Anil Dash. Niet alleen vanwege de genomen stappen maar eveneens de achterliggende gedachte. Het idee om opnieuw te beginnen. Om op een manier meer controle te hebben over de kakefonie op Twitter.

### Nog altijd <3 Twitter

Bijna een half jaar geleden [verwijderde](/mijn-facebook-account-is-echt-weg/) ik mijn Facebook account. Nog voor het Cambridge Analytica schandaal startte was ik er al weg. Vanwege het besef dat ik door actief Facebook te gebruiken ten eerste meer consumeer dan produceer. Het negatieve nieuws van en over Facebook droeg er eveneens aan bij. De hoeveelheid data die ze verzamelen en beschikbaar stellen aan adverteerders is afschrikwekkend. Maar Facebook is niet de enige die dit doet. Instagram, LinkedIn en Twitter, ze verzamelen allemaal data die ze aan de hoogste bieder (=adverteerder) beschikbaar stellen. Dus het is logisch dat hoongelach mij deel viel: Waarom ga je dan wel van Facebook maar niet van Twitter? Malle Meeuwsen! 

Na zo'n 5 maanden kan ik met een gerust hart zeggen dat ik Facebook geen seconde heb gemist. Er is geen moment geweest dat ik het gevoel had iets te missen, belangrijke berichten aan me voorbij gaan, of als digitale paria door het leven te gaan. Zonder vrienden, zonder sociaal contact, zonder het bewijs te bestaan door een Facebook-account. 

Maar dat gevoel heb ik niet bij Twitter. Ik heb de Twitter-app meerdere malen van mijn telefoon verwijderd, maar ik kom er altijd weer bij terug. Ondanks de negatieve berichtgeving over het netwerk, zoals de constante haatberichten, de politieke randen die worden opgezocht, het ruziezoeken, de trolls en de bots. Op de een of andere manier heb ik daar op Twitter _iets_ minder last van. Ik weet niet waar het aan ligt. Misschien omdat ik het niet bewust zoek met de accounts die ik volg of wellicht omdat het algoritme me de ellende bespaart? 
Ik kan geregeld erg hard lachen om wat ik op Twitter lees. Om [deze thread](https://twitter.com/SaltInMyTea/status/1017676347290705920) moest ik erg hard lachen, iets wat me op Facebook vrijwel nooit gebeurde. De eigen taal en (positieve) mores die op Twitter heerst kan ik erg waarderen. Maar soms word ik moe van alle berichten die ik lees van vaak dezelfde accounts. Ik weet dat ergens in mijn 2000+ volgers meer waarde moet zitten dan ik nu zie. Ik weet alleen niet waar het exact is te vinden. 

### Ontvolgen of opnieuw beginnen?
Toen ik het bericht van Anil las, klikte er iets bij me. Ik heb er al vaker over gesproken met anderen, stel dat je opnieuw zou beginnen op Twitter, wie zou je dan wel en niet gaan volgen? Hoe zou je dat doen? Anil pakte het rigoreus aan: Ontvolg iedereen en ga bewust weer die accounts volgen die je de moeite waard vindt. 

Dat lijkt me wel wat.

Natuurlijk, er zijn meer wegen die naar Rome leiden. Ik kan [een dienst gebruiken](https://follows.com/blog/2017/01/twitter-tools-unfollowing) die iedereen ontvolgt met bijvoorbeeld tweets ouder dan x maanden. Of ik kan weken aan een stuk mensen ontvolgen die in mijn tijdlijn langs komen en ik niet de moeite waard vind van het volgen. Of ik kan het laten zoals het is. Want waarom zou je accounts ontvolgen die toch niet actief zijn? Dat maakt toch niets uit?
Dat is allemaal waar. En ik heb alle opties de revue laten passeren de afgelopen tijd. Zelfs de optie om een compleet nieuw account te beginnen. Een afgesloten test-account is zo omgezet naar een actief open account. Maar daarmee beslis ik voor mijn volgers. Zij volgen dat nieuwe account niet en moeten weer een keuze maken. Dat is dan weer niet _fair_ in mijn ogen. 

Maar is het dan wel fair om iedereen te ontvolgen? Tja... daar kun je over van mening verschillen. Ik kan me voorstellen dat je het niet cool vindt dat ik je niet meer volg op Twitter. Dat kan. Maar het is voor mij een manier om weer wat meer controle te krijgen over de stroom van updates die ik van jullie krijg op het netwerk. Ik verwacht dat ik de komende maanden langzaam maar zeker weer meer accounts ga volgen. 

## Hoe ik iedereen op Twitter ontvolg in drie stappen

In het volgende deel leg ik je uit welke stappen ik heb gezet om op een simpele wijze iedereen op Twitter te ontvolgen. Nogmaals, er zullen vast meer manieren zijn. Maar deze wijze sprak me aan omdat hij gebruik maakt van een open source script voor de terminal. Het is geschreven in Ruby, een taal die ik een beetje onder de knie heb vanwege dit blog. Dat draait namelijk op Jekyll, wat weer is geschreven in Ruby. Ik maak gebruik van de command-line tool met [de eenvoudige naam t](https://github.com/sferik/t). Het script is [goed zelf](https://github.com/sferik/t#dependencies) op te zetten, al merkte ik dat je bij gebruik van rvm (Ruby Version Manager) goed in de gaten moet houden [welke versie van Ruby](https://github.com/sferik/t#supported-ruby-versions) je als basis neemt. Voor mij werkte het script prima op Ruby versie 2.5.0. Een extra tip als de authorisatie stap niet goed gaat, neem de stappen door in [deze thread](https://github.com/sferik/twitter/issues/878#issuecomment-401299182), voor mij werkte de combinatie met twurl prima. 

Vervolgens heb ik dezelfde stappen gezet als Anil. Deels om het script _t_ wat beter te begrijpen, maar tevens als een backup, mocht het ontvolgen toch compleet de mist in gaan. Ik heb de volgende drie stappen gezet

1. Ik heb een nieuwe Twitter-lijst gemaakt waar ik automatisch iedereen in plaats. Zo heb ik altijd nog een herinnering aan mijn oude tijdlijn...
2. Ik exporteer al mijn volgers naar een csv bestand. Dit bestand kan ik in een spreadsheet importeren en er op allerlei manieren in grasduinen om oude en hernieuwde accounts te vinden.
3. Daarna ontvolg ik iedereen via de commandline. En zal ik handmatig weer mensen gaan volgen. 

Net als bij Anil Dash, deze stappen zijn best eenvoudig als je weet hoe het script werkt. **Tip**: gebruik `t help` op de commandline om te leren wat de mogelijkheden zijn. 

![<>](/images/tcli.jpg)

### Copieer al je volgers naar een lijst 
Als je een backup wilt maken van al je volgers, dan kun je dat snel doen met het script. Je kunt al je volgers direct in een nieuwe lijst zetten. Je begint met het commando `t list create following-date "+%Y-%m-%d"`. Hiermee maak je een (lege) lijst met de naam "following-" gevolgd door de huidige datum. Nu is dit nog een lege lijst, er staat nog niemand in. Dat doe je met het volgende commando: `t followings | xargs t list add following-date "+%Y-%m-%d"` Hier gebeurt het volgende: Allereerst verzamelt het t-script al je volgers, dit gebeurt met het commando `followings`. Vervolgens wordt de uitkomst van deze opdracht via het pipe-karakter (|) doorgesluisd en in je zojuist gemaakte lijst geplaatst met `list add` en de naam van de lijst. Let op: Je kunt natuurlijk prima een vaste naam gebruiken voor je lijst in plaats van de variabelen voor de datum. Als je je lijst "backup twitter voor het geval Meeuwsen het mis heeft" wil noemen, dan kan dat natuurlijk. 

Dit is alles wat je hoeft te doen. Nu zal Twitter je volgers in de nieuwe lijst plaatsen. Ik volgde iets meer dan 2000 personen, dat duurde een paar uur.

### Archiveer je volgers
Het mooie van het t-script is dat het al ingebakken csv-support heeft. Hiermee kun je op allerlei manieren de queries direct opslaan als csv en weer importeren in een spreadsheet. Dit geeft je allerlei manieren om door de data te struinen, te kijken welke accounts nog actief zijn, hoeveel geverifieerde accounts je volgt en nog veel meer. Het commando is erg eenvoudig: `t followings -l --csv > followings.csv`. Achtereenvolgens worden je volgers in een lang formaat in het csv-formaat weggeschreven in het bestand followings.csv. Dit lange formaat geeft je meer informatie per volger zoals hoeveel volgers ze zelf hebben, wanneer het account is gemaakt en nog veel meer. 
Dit bestand heb ik inmiddels in een Google Spreadsheet geladen en gebruik ik om in te bladeren en te grasduinen voor accounts die ik uit het oog ben verloren. 

![<>](/images/followings.jpg)

### Ontvolg iedereen

Dit is waar het allemaal om was te doen. Ontvolg iedereen en begin met een blanco canvas. Het commando is eenvoudig `t followings | xargs t unfollow`. Wederom geef ik het script het commando om al mijn volgers te verzamelen en de resultaten het commando `unfollow` te sturen. Na een paar minuten heb ik een leeg Twitter scherm en kan ik opnieuw beginnen. 

## En nu?
Dit is het punt waar ik nu ben met deze post. Ik heb zojuist iedereen ontvolgd en ik laat gebeuren wat gebeurt. Mijn inspirator Anil Dash beschrijft dat voor tijden zijn volgers-telling niet klopte. Dit heeft te maken met de schaalgrootte van Twitter en de manier waarop hun architectuur werkt. Ik verwijs je naar [de laatste paragrafen van Anil's post](http://anildash.com/2018/07/13/unfollowing-everybody/) voor meer informatie hier over. Ik zal hier updates geven met mijn ervaringen en hoe het bevalt. 

## Ga je mij weer volgen? 
Ik heb geen idee. 

**Update**: En hoe ging het ontvolgen? Nou... [zo dus](/Twitter-uitlezen/).