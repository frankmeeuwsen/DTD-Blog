---
author: frankmeeuwsen
comments: true
date: 2010-09-21 09:05:08+00:00
layout: post
slug: gaat-quora-het-nieuwe-nieuwste-worden
title: Gaat Quora het nieuwe Nieuwste worden?
wordpress_id: 1089
tags:
- antwoord
- facebook
- linkedin
- quora
- vraag
---

![](../images/uploadimages/quoralogo150thx.png)Ik kan veelal aan mijn emailinbox zien of een nieuwe dienst aan het aanslaan is in Nederland. Ik schrijf me voor veel nieuwe online diensten om te proberen en te testen en standaard zet ik de optie aan om mij via te informeren als er nieuwe _followers_ zijn. Want elke nieuwe dienst heeft tegenwoordig een Twitter-achtige _friend/follow_ functie, wel zo handig om op die manier je netwerk weer in kaart te brengen. Als het aantal berichten met onderwerp "XYZ is now following you on ABC" toeneemt dan is de kans groot dat er over is geschreven op een van de grote techblogs of dat een Nederlandse maven in de Twitterscene er iets over heeft getweet. Het lijkt dat [Quora](http://www.quora.com/) op het punt staat om deze eer toebedeeld te krijgen.

<!-- more -->


## Wat is Quora


Quora is een online Vraag & Antwoord site, opgericht door ex-Facebook medewerkers. De oprichters [noemen het zelf](http://www.readwriteweb.com/archives/facebooks_1st_cto_launches_his_next_company_screen.php) "_A continually improving collection of questions and answers._" Je kunt na gratis inschrijven op de site vragen stellen, vragen beantwoorden en antwoorden zoeken over allerlei onderwerpen. De Q&A site is gestart met een sterke aanhang van Silicon Valey entrepeneurs, dus de aard van de vragen is nog erg tech-georienteerd. Quora ordent de vragen in groepen, die weer te volgen zijn.

Quora is in die zin zelforganiserend. De gebruikers brengen zelf de vragen in, bepalen zelf hoe de vragen worden georganiseerd en even zelf aan welk antwoord het meest relevant voor ze is. In de About-pagina's trekken de oprichters een sterke vergelijking met Wikipedia: "_Over time, the database of knowledge should grow and grow until almost everything that anyone wants to know is available in the system. When knowledge is put into Quora, it is there forever to be shared with anyone in the future who is interested_." Veel van de functionaliteiten in Quora zijn terug te vinden in andere diensten als Twitter (de nieuwsstroom), Wikipedia (Organiseren van kennis) en LinkedIn (gebruikersprofielen en expertise)

![](../images/uploadimages/screenshot.6-e1285059778917.png)


## Waarom is het interessant?


Ik heb recent een aflevering van Tegenlicht opnieuw bekeken met mijn studenten Communication & Media. Het is de aflevering [Wiki's waarheid](http://tegenlicht.vpro.nl/afleveringen/2007-2008/what-happened-to-truth/wikis-waarheid.html) uit 2008, waarin de centrale vraag wordt gesteld: Is er nog n waarheid of hebben we met de komst van Wikipedia en Web 2.0 te maken met een gefragmenteerde waarheid? Zoals Andrew Keen, n van de geïnterviewden zegt: "DE waarheid bestaat niet meer, we leven in wereld van Thruthiness, waarheidigheden." De grootste kritiek die uit de documentaire komt is het gebrek aan inzicht of hetgeen je leest is geschreven door een expert, liefhebber of een tegenstander. Keen beargumenteert dat experts belangrijk zijn om de wereld en de cultuur om ons heen te vormen. Charles Leadbetter (auteur We-Think), Jimmy Wales (oprichter Wikipedia) en Tim O'Reilly (bedenker term Web 2.0) zijn daar genuanceerder in en geven aan dat expertise niet per se altijd tot het enige juiste antwoord leidt.

Quora lijkt met zijn service een aardige oplossing te hebben gevonden. Juist door a la LinkedIn de antwoorden direct te koppelen aan een gebruikersprofiel kun je als lezer beter zelf bepalen of een antwoord door een expert is geschreven of niet. Zoals de oprichters zelf zeggen _"if Michael Jordan gives an answer to a question about basketball, that means something really different from someone who has never played the game giving an answer_."

Inderdaad, LinkedIn biedt deze dienst ook, maar het is een onderdeel van hun totale service. Daarbij gaan de vragen vrijwel allemaal over professionele onderwerpen. Een categorie over breien zul je er niet snel vinden, op Quora [wel](http://www.quora.com/Knitting).

Wat ik me wel afvraag bij Quora is in hoeverre het tot heel actief gebruik gaat leiden. Twitter is een platform waar in principe alles op kan. Het biedt de infrastructuur in de vorm van websites, applicaties en gebruikersconventies om daar je eigen weg in te vinden. Quora is direct gericht op het stellen en beantwoorden van vragen. Iets wat op Twitter kan, maar niet altijd tot een gewenst resultaat hoeft te leiden. En wellicht is het antwoord al op Wikipedia te vinden? Of een andere site. Dus ga je Quora gebruiken om zelf actief vragen te stellen? Of om antwoorden te vinden op problemen en vragen die je hebt? Wordt een applicatie die in je mindset komt te zetten als je een vraag wilt stellen of blij je daar Twitter, Facebook of een andere dienst voor gebruiken?


## Moet ik het gaan gebruiken?


Je moet niks van me, maar het kan nooit kwaad eens een kijkje te nemen op Quora. Misschien kom je antwoorden tegen op vragen die je nog niet had, misschien kun je iemand helpen met zijn vraag. Het is een interessante nieuwe speler op het gebied van Realtime Q&A sites en nogmaals, afgaand op mijn Inbox zie ik langzaam maar zeker meer Nederlanders lid worden van de dienst. Nee, het komt niet in plaats van LinkedIn Answers of een andere dienst. Het zal zijn eigen plek vinden in het medialandschap. Je kunt mij vinden op [Quora.com/frank-meeuwsen](http://www.quora.com/Frank-Meeuwsen) en nee, ik ben er nog niet zo enorm actief...
