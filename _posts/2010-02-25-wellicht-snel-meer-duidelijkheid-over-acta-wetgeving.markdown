---
author: frankmeeuwsen
comments: true
date: 2010-02-25 20:42:03+00:00
layout: post
slug: wellicht-snel-meer-duidelijkheid-over-acta-wetgeving
title: Wellicht snel meer duidelijkheid over ACTA wetgeving
wordpress_id: 624
tags:
- acta
- digitale burgerrechten
- privacy
---

Een paar dagen geleden [schreef ik al](/document-voor-regulering-internetverkeer-gelekt-acta-2/) over de ACTA verdragen die op dit moment in het geheim worden uitonderhandeld tussen diverse landen. Sinds 2007 wordt aan dit verdrag gewerkt en met name de regulering en controle op het internetverkeer baart veel mensen zorgen, waaronder mijzelf. Gelukkig beginnen meer lidstaten zich te roeren in de overlegorganen en pleiten ze voor meer transparantie vanwege de publieke opinie. Ook Europarlementariër Sophie in 't Veld (D66) weet geregeld via Twitter goed nieuws te brengen.


[![](../images/uploadimages/actatweet-e1267130315680.png)](http://twitter.com/SophieintVeld/status/9569881364)


Vandaag komt de Nederlandse journalist Brenno de Winter met een fraaie scoop: [Verslagen van de ACTA bijeenkomsten](http://www.bigwobber.nl/2010/02/25/acta-verslagen-van-het-ministerie-van-economische-zaken/) zijn via het Ministerie van Economische Zaken verkregen en hierin is onder andere te lezen welke landen nog steeds tegen transparantie van de onderhandelingen zijn: Denemarken, Singapore, Korea en de Verenigde Staten. Op BoingBoing is ook [een interessante discussie](http://www.boingboing.net/2010/02/25/acta-leak-now-we-kno.html) te lezen bij dit nieuws over o.a. de praktijken in Singapore en Denemarken. 3Voor12 bericht ook over de stijgende publieke opinie in diverse landen en [eindigt redelijk hoopvol](http://3voor12.vpro.nl/artikelen/artikel/43144998) over de Nederlandse inbreng:


"Over de three strike policy heeft het kabinet zich bij herhaling kritisch uitgelaten", voegt de woordvoerder toe. "Op dit moment is een nieuwe brief aan de Kamer van de Ministers van Justitie en Economische Zaken over ACTA in de maak."
