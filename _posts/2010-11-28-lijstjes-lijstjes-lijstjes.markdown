---
author: frankmeeuwsen
comments: true
date: 2010-11-28 21:00:38+00:00
layout: post
slug: lijstjes-lijstjes-lijstjes
title: Lijstjes, lijstjes, lijstjes...
wordpress_id: 1252
tags:
- curatie
- lijstjes
- muziek
- Perfect 2010
---

Het einde van 2010 is een fraaie samenloop van een oude traditie en nieuwe trend. Traditioneel komen vanaf half december de eerste lijsten overal tevoorschijn. De beste muziek, films, mode, restaurants, tv-programma's, (blogs?), tweets, games, sites, wikileak-documenten, nieuwsberichten etc van 2010 zullen de komende tijd op allerlei sites, kranten en andere media de hoofdmoot voeren. Het afgelopen half jaar hebben we een enorme trend zien opkomen voor de online curator. Met [een indrukwekkende serie artikelen](http://www.masternewmedia.org/real-time-news-curation-newsmastering-and-newsradars-the-complete-guide-part-1/) van Robin Good ben je direct over deze trend op de hoogte. De software is er inmiddels, zoals ik een [tijdje terug liet](http://incredibleadventure.nl/2010/10/battle-of-the-curation-apps-1-storify/) zien met Storify, nu moeten we er onze weg mee gaan vinden. Zoeken hoe je dit goed kunt gebruiken, de juiste regels leren en maken met elkaar.

Lijstjes en curatie, ik hou er wel van. Vooral als het over muziek gaat. Ik ben een muziekliefhebber, geen professionele kenner of recensent. Maar die liefhebberij heeft er onder andere voor gezorgd dat ik al een paar jaar lid kan zijn van een mailinglist waar 100 muziekliefhebbers hun mening en smaak delen. 100 man en vrouw die een jaar lang muziek delen en soms ook vertellen waarom de muziek gehoord moet worden. Zo nu en dan komt er een compilatie van een specifieke artiest of de muziek van dat moment, fraaie lijstjes, zorgvuldig samengesteld door een mede-liefhebber. De Perfect serie moet je in 2011 echt in de gaten gaan houden!

Maar eens per jaar moeten die 100 man met de billen bloot. De top 10 aanleveren voor de beste muziek van het afgelopen jaar. Welke albums raakten je, waren spannend, vernieuwend, opvallend, magisch, hartverwarmend? Lever de lijst aan en aan het einde van het jaar zal de organisatie van de mailinglist een definitieve top 20 publiceren. Deze top 20 is volgens de makers "een lijst om rekening mee te houden" (zie hier [de lijst van 2009](http://hetzesdevlak.blogspot.com/2009/12/de-top-20-van-2009-en-perfect-2009-door.html)) en ik kan dat wel beamen. Wat ik nu al aan lijsten voorbij zie komen op de mailinglist laat een staalkaart zien van wat er met name op alternatief vlak is uitgebracht in 2010. Ik ben heel benieuwd wat de lijst dit jaar gaat worden. Hier is mijn top 10 van 2010. Zowel op [Spotify](http://open.spotify.com/user/frankmeeuwsen/playlist/4NJGfRNshLTabI7rj9eEIE) als hieronder in Storify :-)


