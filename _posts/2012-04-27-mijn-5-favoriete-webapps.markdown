---
author: frankmeeuwsen
comments: true
date: 2012-04-27 07:30:07+00:00
layout: post
slug: mijn-5-favoriete-webapps
title: Mijn 5 favoriete webapps
wordpress_id: 1625
tags:
- apps
- keuze
- lijstjes
---

Een maand geleden ben ik van Windows op Mac overgestapt. In het verleden betekende het overstappen van de ene laptop op de andere een militaire operatie die tot op de folderstructuur was voorbereid. Welke programma's ging ik opnieuw gebruiken, welke configuratiebestanden had ik nodig. Hoe ga ik mijn mappenstructuur nog slimmer indelen en hoe krijg ik cookies, wachtwoorden etc makkelijk van de ene Windows laptop op de andere.

Met de overstap naar Mac besloot ik me er niet druk over te maken. Inmiddels staat er een NAS te zoemen in de werkhoek die elke dag trouw een backup maakt van de projectenmap op mijn Windows laptop. Al mijn muziek en foto's staat op de NAS en ik kan er altijd bij. Dus waarom moeilijk doen?

De overstap ging soepeler dan een gemiddelde transfer op vliegvelden en treinstations. Ik ga hier niet de voordelen van een Mac bejubelen, daar komt vast een ander moment voor. Maar het markeerde voor mij een ommekeer in het werken met computers. Meer dan ooit had ik mijn data en belangrijke informatie niet meer exclusief op een computer staan. Het staat vrijwel allemaal ergens op een andere server of op het net. Nee, u zult mij niet betrappen op het c-woord in deze blogpost. Ik ben nog minder afhankelijk geworden van het altijd overal alles bij de hand hebben van data en informatie. Helaas ben ik zo wel meer afhankelijk geworden van een internetverbinding, maar aangezien ik 100% van mijn tijd in een behoorlijk verbonden omgeving zit (thuis, steden, kantoren) maak ik me daar niet zo druk over. Ik maak nu wel meer gebruik van webapplicaties in plaats van lokale apps. Niet volledig, mijn Mac zit stiekem toch al weer erg vol met spullen, maar webapplicaties worden steeds slimmer en meer geïntegreerd met de offline omgeving. Welke vijf webapplicaties gebruik ik het liefst? Let wel, dat zijn dus niet per sé de apps die ik het meest gebruik, maar de apps die ik erg graag gebruik. Een klein verschil om rekening mee te houden... Gaan we!



	
  1. [Moneybird](http://moneybird.nl) - De facturatieapplicatie van Nederlandse bodem. Een mooie en gebruiksvriendelijke interface, handige mogelijkheden zoals periodieke facturen en een slimme manier om je boekhouder/accountant toegang te geven tot je data. Aanrader voor ZP'ers!

	
  2. [Wordpress](http://wordpress.org) - Het weblogplatform wat inmiddels meer dan 50% van de CMS markt in handen heeft. Ik heb de afgelopen jaren veel weblogplatformen geprobeerd maar Wordpress is voor mij here to stay. Ondanks de Tumblr en Posterous-sen van deze wereld biedt Wordpress mij veel vrijheid en flexibiliteit om te maken wat ik wil.

	
  3. [Evernote](http://evernote.com) - Het externe olifantgeheugen wat me in staat stelt om ideeen, inzichten, quotes en handige weetjes snel op te slaan, te organiseren en op alle platformen weer terug te vinden. Een beetje vals spelen, want Evernote heeft een goede desktop cliënt. Maar de mobiele en webversies mogen er zijn!

	
  4. [Bufferapp](http://bufferapp.com) - Ik ben er nog mee aan het experimenteren maar ik ben erg te spreken over de simpele wijze waarop ik interessante sites in een wachtrij zet voor Twitter, Facebook en LinkedIn. Daarna zorgt Buffer er voor dat ze op gezette tijden worden gepost op de netwerken. De werking is simpel, de interface handig en overzichtelijk.

	
  5. [Storify](http://storify.com) - Ik gebruik Storify te weinig, maar als ik het weer eens opstart word ik blij van de interface en de manier waarop ik kan zoeken en een eigen verhaal kan maken van tweets, posts en andere digitale knipsels. Storify is zo'n app die één ding kan en dat heel goed doet.


Wat zijn jouw favorieten?
