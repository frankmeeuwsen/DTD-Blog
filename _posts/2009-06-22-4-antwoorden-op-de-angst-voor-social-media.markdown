---
author: frankmeeuwsen
comments: true
date: 2009-06-22 20:11:17+00:00
layout: post
slug: 4-antwoorden-op-de-angst-voor-social-media
title: '4 Antwoorden op de angst voor social media '
wordpress_id: 177
tags:
- lijst
- social media
---

[![twitter](../images/uploadimages/twitter.jpg)](../images/uploadimages/twitter.jpg)Ik heb vaak gesprekken met mensen over social media zoals Hyves, Twitter, blogs, Facebook. Wat me opvalt is dat de reacties van veel mensen hetzelfde zijn. Zeker als ze nog niet zo bekend zijn met de (on) mogelijkheden van social media en het besef nog niet hebben dat er altijd nog een persoon aan de knoppen zit. Daarom zet ik een paar van die typische vragen/opmerkingen eens op een rij.

<!-- more -->**"Ik hoef niet te lezen wat iedereen aan het doen is of voor ontbijt heeft" **- Dit is een typische opmerking die je krijgt als we het over Twitter hebben. En ja, als je veel mensen volgt, dan is de kans erg groot dat er zo nu en dan een wat oppervlakkig en nietszeggen bericht voorbij komt. Maar er is niemand die je dwingt om die mensen te volgen. Je maakt zelf de keuze om iemand te volgen op Twitter. Als je liever diepgang zoekt en iemand die alleen relevante berichten post, dan is die vast op Twitter te vinden. Maar denk eraan: Het is een persoon aan de andere kant van de lijn, dus de kans is groot dat er soms een ontbijt-tweet of wandel-herinnering voorbij komt. Mijn mening is: Het maakt iedereen wat menselijker op Twitter en sociale netwerken. We hebben allemaal wel eens een slechte dag en we maken allemaal nare dingen mee. Maar ook mooie dingen en goede momenten. Dat, in combinatie met de inzichtelijke berichten van sommigen, maakt het een mooie mix.

**"Ik wil niet dat iedereen ziet wat ik doe" **- Vaak denken mensen dat door het aanmaken van een Hyves profiel of een Twitter account automatisch je complete leven en elke beweging online wordt gepubliceerd. Zo ver zijn we gelukkig nog niet. Vergelijk het met het offline leven, schrijf je ook iedereen brieven over alles wat je doet? Jij bent in controle en je bepaalt zelf wat wel en niet online komt over je handel en wandel.

**"Ik wil niet dat mijn persoonlijke informatie online komt"** - Ook hier geldt weer: Jij bent in controle. Jij bepaalt wat wel en niet online komt. Op Hyves kun je bijvoorbeeld tot een heel gedetailleerd niveau instellen wie wat mag zien. Op Twitter bepaal je zelf of je berichten openbaar zijn of niet. Je hebt de sleutel in handen wat je wel en niet online zet. Niemand anders.

**"Ik heb geen tijd voor die zaken" **- Ik krijg vaak de vraag iets anders gesteld: "Hoeveel tijd moet ik er aan besteden?". Dat ligt helemaal aan jezelf. Als jij liever je vrienden belt om met ze af te spreken en bij te praten, doe dat! Maar zie het eens niet als of/of maar als en/en. Je kunt zowel via email als telefoon als op Twitter elkaar op de hoogte houden. De tijd die je er aan wilt besteden heb je zelf in de hand. Je kunt werken met een eierwekker als je bang bent dat je te veel op Hyves gaat zitten of te lang Twittert. Je kunt het ook zo bekijken: (Goede) Social media zijn vriendenclubs. Net als in het ware leven kost het tijd om een vriendschap op te bouwen en te onderhouden. Als je dit ook online wilt, dat kan. Maar besef dat er ook mensen aan de andere kant van het scherm zitten en dat het dus ook tijd kost om relaties op te bouwen.

_Wat zijn andere vragen en opmerkingen die je tegen komt als het gaat om social media?_
