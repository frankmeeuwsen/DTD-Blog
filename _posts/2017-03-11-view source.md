---
layout: post
title: Bekijk de binnenkant van dit blog
excerpt: Dit complete blog kun je zo overnemen en zelf hergebruiken. Easy. 
---

De grootste uitvinding van het internet is het menu-item "View Source" in de browser. Ooit voor het eerst gezien ([lang leve Quora](https://www.quora.com/Who-came-up-with-view-source-in-browsers)!) in de ViolaWWW browser (nee ik ook niet) met als simpele doel om te leren hoe de pagina in elkaar zat. De granddaddy van het web Sir Tim Berners-Lee had wel een editor in zijn eerste browser zodat je zelf pagina's op het web kon zetten. Als dat toch ooit was doorgezet, een web-editor in elke browser. Dan was de complete bedrijfstak van CMS-systemen en blogplatformen nooit zo groot geworden. Ik laat het sentiment of dat een gemis of een geluk was aan u. 

Maar dankzij de View Source mogelijkheid leerde ik onder andere hoe websites in elkaar zaten. Simpele sites. Niet de complexe frameworks met afhankelijkheden, externe scripts en opmaak van nu. Webtechnologie leer je door te jatten van anderen en het zelf iets beter te maken. Of stuk te maken. Daar was ik goed in. Het daarna weer fixen bleek nog lastiger, maar hey "daar leer je van"...

De View Source van deze site is te vinden op [Github](https://github.com/frankmeeuwsen/frankmeeuwsen.github.io). Ik heb dit ook maar weer gejat van iemand anders en zo kun jij mijn code weer hergebruiken. Beter maken. Graag zelfs. Elke post, elke pagina, alle templates. Ze zijn op Github te vinden en met een beetje doorzettingsvermogen heb je zo je eigen blog draaien. Voor nul geld, op Gitpages zoals ik doe. Met een simpele teksteditor op je laptop en wat kennis van de git-commando's. 

[Fork it!](https://github.com/frankmeeuwsen/frankmeeuwsen.github.io) 