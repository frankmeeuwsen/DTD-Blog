---
layout: post
title: Een half jaar zonder Facebook
date: 2018-08-08 08:43:43 +2h
excerpt: Ik mis niets
published: true
header:
---
Vandaag is het [een half jaar geleden](/mijn-facebook-account-is-echt-weg/) dat ik mijn Facebook account verwijderde. Het is niet dat ik de datum op mijn kalender heb gemarkeerd, ik kwam er toevallig achter toen ik wat rond zat te klikken op mijn eigen blog. Zo is het nog eens ergens goed voor. 6 Maanden weg bij Facebook lijkt mij een prima ijkmoment om de beslissing eens te evalueren en te zien hoe het me bevalt. 

Ik heb Facebook geen seconde gemist.

Niet in de laatste plaats door de stortvloed aan nieuws over het netwerk, waar het vooral gaat over privacy-schendingen, naweeën in de Cambridge Analytica zaak en gisteren weer [het verzoek](http://numrush.nl/2018/08/07/facebook-vroeg-om-financiele-data-van-gebruikers-bij-amerikaanse-banken/) van het netwerk aan banken om toegang tot de financiële data van gebruikers. Je kunt niet om de blauwe tech-gigant heen in het dagelijkse nieuws. 

Als privé gebruiker heb ik tot op heden geen negatief effect ondervonden omdat ik niet op Facebook aanwezig ben. Vrienden en bekenden die nog altijd actief zijn op het netwerk weten me prima te vinden via andere wegen en ik heb niet het idee dat ik hele belangrijke momenten mis. Er is niemand die me heeft aangesproken waarom ik geen Facebook profiel heb. Ik heb mogelijk wat interessante evenementen gemist, maar ik zou niet weten welke. Je kunt je dus afvragen hoe interessant ze zijn. Misschien mis ik wel wat gesprekken in groepen, maar tot op heden heeft dat geen nadelige gevolgen voor me gehad. 

Bij Olisto maken we gebruik van Facebook, we hebben [een eigen pagina](https://www.facebook.com/iamOlisto) waar geregeld nieuwtjes zijn te vinden. Ik plaats deze niet, dat doet mijn collega. Er komen soms wat hulpvragen binnen via Facebook, die inmiddels automatisch naar onze helpdesk-software Intercom gaat. In de laatste 6 maanden heb ik vermoedelijk 3 keer op Facebook zelf gekeken om wat te checken. Dit kan ik nog wel met een gedeeld test-account wat we hebben. Ik merkte tijdens deze bezoeken dat ik totaal geen behoefte heb om er te blijven en verder rond te klikken. 

Dus mocht je nog twijfels hebben of je je Facebook account wel kunt verwijderen "omdat iedereen op Facebook zit", hierbij het levende bewijs. Dat kan prima. Ik ben inderdaad meer dan gemiddeld vindbaar op andere netwerken zoals Twitter, Instagram en dit blog. Iets wat iedereen kan. Ik doe niets speciaals. 

Ik heb dit al eerder gezegd, Facebook heeft jou en je data harder nodig dan jij Facebook nodig hebt. Er zijn [alternatieven](https://switching.social/). [Verwijder je account](/mijn-facebook-account-is-echt-weg/), installeer blocker-software tegen advertenties en trackers zoals de [EFF Privacy Badger](https://www.eff.org/privacybadger) en geniet van iets meer rust in je dagelijkse bestaan.