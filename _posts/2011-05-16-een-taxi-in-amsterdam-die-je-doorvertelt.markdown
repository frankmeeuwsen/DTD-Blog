---
author: frankmeeuwsen
comments: true
date: 2011-05-16 21:40:04+00:00
layout: post
slug: een-taxi-in-amsterdam-die-je-doorvertelt
title: Een taxi in Amsterdam die je doorvertelt
wordpress_id: 1527
tags:
- purple cow
- seth godin
- taxi
---

![](../images/uploadimages/2011-05-14-18.45.12-225x300.jpg)Taxi's in Amsterdam hebben niet altijd een even goede reputatie. Er zijn geregeld incidenten met chauffeurs en toeristen worden vooraf al gewaarschuwd over de praktijken van taxi's in Amsterdam. Ik ben er zelf ook geen enorme fan van. Maar dit weekend zat ik in een taxi zoals ik nog nooit heb gezeten. OK, het was een speciale taxi voor een speciale gelegenheid. Het was tijdens een vrijgezellenfeest. Maar wat een geweldige taxi is de discotaxi! Je stapt in een gewoon taxibusje denk je. Maar eenmaal binnen kijk je je ogen uit. Een flatscreen voor de passagiers, een paar discobollen en wat verlichting rondom de ramen. En dan begint hij te rijden en gaat de muziek aan. Dikke, harde, volle-bas-klapperende reggae en dub druipt keihard uit de boxen die overal zitten. Op het flatscreen begint de karaokemachine te werken en de chauffeur zingt, skankt en rapt mee of zijn leven er van af hangt. Terwijl hij door Amsterdam centrum crosst, op zoek naar het restaurant waar we moesten zijn.

De discotaxi is een typisch voorbeeld wat Seth Godin de [Purple Cow](http://www.fastcompany.com/magazine/67/purplecow.html) noemt. CreÃ«er iets speciaals, maak een verhaal voor je klanten. Maak iets wat geen ander heeft en waarmee je je kunt onderscheiden. Zorg dat mensen je verhaal vertellen aan anderen. En bij [de Discotaxi](http://www.yelp.nl/biz/disco-taxi-amsterdam) gebeurt dat.
