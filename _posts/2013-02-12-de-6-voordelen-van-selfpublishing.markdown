---
author: frankmeeuwsen
comments: true
date: 2013-02-12 19:35:13+00:00
layout: post
slug: de-6-voordelen-van-selfpublishing
title: De 6 voordelen van selfpublishing
wordpress_id: 2903
series:
- selfpublishing
tags:
- selfpublishing
---

![tunis_press](../images/uploadimages/tunis_press-e1360697633690.jpg)Toen ik in februari 2012 bedacht om een boek over Evernote te schrijven heb ik even getwijfeld of ik het helemaal zelf wilde uitgeven of met een uitgever in zee wilde gaan. Ik zag al verschillende initiatieven van auteurs die hun publicaties zelf uitgeven en ik wilde daar wel eens mee experimenteren. Er zijn namelijk wel mooie voordelen aan het hele publicatieproces in eigen beheer te doen.

<!-- more -->


## Controle over design en inhoud


Voor de duidelijkheid, toen ik [Bloghelden schreef](/er-breken-spannende-tijden-aan/) heb ik zelf bepaald wat er in het boek kwam. Inhoudelijk heb ik zelf de keuzes gemaakt. [Timo Boezeman](https://twitter.com/boezeman/) (AW Bruna) hielp me wel met de volgorde en gaf me zo nu en dan een schop om verder te gaan. Nu we alles zelf hebben gedaan, zijn we helemaal zelf verantwoordelijk. We hebben alle vrijheid om het boek zo lang of kort te maken als we zelf willen en we zijn zelf verantwoordelijk voor het ontwerp.


## Beschikbaarheid van het boek


Ons boek [Lifehacking met Evernote](http://ebooks.lifehacking.nl/shop/lifehacking-met-evernote/) is typisch een boek wat over een jaar nog steeds relevant kan zijn. Met een andere titel die we uitgaven bij Lifehacking maakte ik mee dat het niet meer werd uitgebracht “omdat er geen markt voor is”. Toen ik wat doorvroeg bleek dat ze nog een pallet of wat met exemplaren hadden liggen waar ze niet vanaf kwamen. Een vervolg zou er dus niet in zitten. Ik denk dat het een verkeerde beslissing is, ingegeven door de verkeerde kengetallen voor succes. Met hedendaagse technieken als print-on-demand is het niet meer noodzakelijk om een magazijn vol boeken te hebben. Focus je op marketing en uitbouwen van een platform, dan volgen de verkopen daar op. Maar ga niet uit van een bepaalde oplage. Iets met “resultaten uit het verleden bieden geen garantie voor de toekomst”…


## Updates


Een van de pilaren van ons model is om na de eerste uitgave nog een aantal updates uit te brengen. Ik schreef [gisteren al](/het-eerste-avontuur-met-self-publishing-is-bijna-ten-einde/) dat het aantal updates een leerproces is. Met name e-books zijn ideaal om in delen uit te brengen, om met updates te werken en verbeteringen snel door te voeren. Helaas is de techniek nog niet ver genoeg om het feilloos en frictieloos proces te maken. Maar we zijn op weg!


## Omzet


Laten we eerlijk zijn, het kan een nobel streven zijn om een boek te schrijven omdat het verhaal moet worden verteld. Maar onder de streep is het wel handig als het nog iets opbrengt. Bij traditionele uitgevers krijg je een percentage van de verkopen. Als je het in eigen hand houdt, kun je bij de grote online boekhuizen terecht als Apple en Amazon. Daar sta je nog wel een deel af, maar je houdt er altijd meer zelf aan over dan via een traditionele uitgever. Wij kozen er voor om werkelijk _alles_ zelf te doen, van webwinkel tot website tot marketing. Dat betekent dat we wel wat kosten hebben gemaakt, maar een groot deel van de omzet in eigen zak kunnen steken. En een deel natuurlijk bij de Belastingdienst. De vreemdste constatering: Papieren boeken kennen 6% BTW terwijl exact dezelfde titel als e-book het tarief van 21% BTW heeft. Iets om rekening mee te houden.


## Verbinding met de lezer


Eén van de leukste effecten van self-publishing is het contact met de lezers. Vanaf de aankondiging van het boek en de oproep om via email op de hoogte te blijven, kregen we geregeld via de mail of sociale netwerken aanmoedigingen en tips. Bij de [Evernote Meetups](http://lifehacking.nl/algemeen/evernote-meetup-3-11-december-2012/) kregen we waardevolle input op de eerste versie. Bij elke update emails, tweets en andere digitale complimenten. We kennen vrijwel al onze lezers bij naam. Het is een krachtige connectie die in de toekomst krachtiger kan worden. Denk aan spin-off producten of nieuwe titels


## Statistieken


Ik vind het erg leuk om gedurende de livegang en de dagen erna in Google Analytics te zien wat er op de site gebeurt. Ik zou het liefste nog de epubs en PDF’s voorzien van software om (geanonimiseerd) te zien hoe men het boek leest en welke onderdelen populair zijn. Maar niet alleen wat populair is, eveneens welke delen voor verbetering vatbaar zijn. Bijvoorbeeld omdat ze niet worden gelezen, of omdat er weinig digitaal wordt onderstreept. Hetzelfde geldt voor marketing. Bij [Lifehacking met Evernote](http://ebooks.lifehacking.nl/shop/lifehacking-met-evernote/) hebben we vooraf een publiciteitsplan gemaakt, wat aardig goed uitpakte. We hebben aan de hand van onze eigen statistieken kunnen zien welke sites en welke artikelen voor een goede conversie zorgden.

Dit zijn een paar voordelen die achteraf gezien mijn keuze voor eigen beheer bevestigde. Omdat we de titel vanuit Lifehacking uitbrachten, vonden we het aan onze stand verplicht om alles DIY te doen. Het past bij de sfeer en de stijl van Lifehacking. Maar ik denk dat bovenstaande voordelen voor andere titels en onderwerpen kunnen gelden.
