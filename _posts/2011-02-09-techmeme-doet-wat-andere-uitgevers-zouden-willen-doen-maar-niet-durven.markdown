---
author: frankmeeuwsen
comments: true
date: 2011-02-09 07:51:26+00:00
layout: post
slug: techmeme-doet-wat-andere-uitgevers-zouden-willen-doen-maar-niet-durven
title: Techmeme doet wat andere uitgevers zouden willen doen. Maar niet durven.
wordpress_id: 1402
tags:
- aggregatie
- curator
- disruption
- techmeme
- uitgevers
---

![](../images/uploadimages/techmeme-logo_150x1501.png)Journalistiek krijgt steeds meer te maken met data-vindbaarheid, -aggregatie en -distributie. Niet alleen de data die journalisten zelf produceren, de artikelen. Maar de data die online te vinden is over dat nieuws, over die artikelen. Hoe wordt er gesproken over een onderwerp, wat is het sentiment. En wat betekent dat? Zijn er aanverwante onderwerpen, andere invalshoeken? Allemaal erg valide vragen die journalisten zichzelf kunnen stellen om zo relevant te blijven voor een publiek wat steeds meer zelf-voorzienend wordt in haar nieuwsvoorziening.

Voor liefhebbers van nieuws uit de internet technologie scene, is er [Techmeme](http://www.techmeme.com). De site is vijf jaar geleden gestart door Gabe Riviera als een vrijwel 100% geautomatiseerd overzicht van het belangrijkste nieuws uit het technologie veld. Op de voorpagina kun je direct zien wat het belangrijkste nieuws is, gevolgd door discussie over dat nieuws op diverse blogs. Het is allemaal erg USA-gefocussed, maar het geeft een redelijk goed beeld wat er op een dag gaande is. Voor mij is het samen met [Mediagazer](http://www.mediagazer.com), een zelfde site maar dan voor medianieuws, een dagelijks bezoekje waard om even op de hoogte te raken.

Het nieuws was in het begin 100% geautomatiseerd op basis van onder andere linkanalyse, maar sinds twee jaar is er verandering. In 2009 kwam er een editor aan boord die er voor zorgde dat het nieuws scherp blijft en heet van de naald. Daarnaast beslist ze welke bronnen bij een discussie horen en welke niet. Een menselijke blik op vrijwel geautomatiseerd nieuws kan het geheel een meer menselijk beeld geven. Het heeft Techmeme in elk geval geen windeieren gelegd.

Nu komt [de volgende stap](http://www.readwriteweb.com/archives/techmeme_opens_the_door_to_twitter_commentary_by_s.php) en die vind ik erg interessant. De redactie heeft een aantal Twitter accounts op een whitelist gezet bij de bronnenlijst. Dat betekent dat een aantal high-profile techtwitterazi in de USA nu in de discussielijst kunnen voorkomen met hun tweet die over dat nieuwsbericht gaat. Dit is een interessante stap want op deze manier krijgen twitteraars via Techmeme een extra platform, de expertstatus kan stijgen, zeker als ze over specifieke content schrijven (bv overnames of startups) maar nog interessanter is dat de discussie bij het Techmeme nieuws een versnelling krijgt. Je ziet niet alleen de diverse blogposts die verdieping of verbreding bij het originele artikel geven, maar tegelijk quotes en meningen die via Twitter binnenkomen.

![](../images/uploadimages/techmeme-e1297206579168.png)

Ik kan me voorstellen dat dit bij grote evenementen (Apple's Developers Conference of heel toevallig volgende maand SXSW) een live feed van meningen gaat worden. Niet een vertakking van die brandslang op Twitter met alle retweets en "ik ook"- berichtjes, maar een samengestelde lijst van tweets die meer diepte of breedte aan een nieuwsbericht geven. Dat gebeurt nu al, op Twitter. Maar nu komen die tweets, vooraf door een machine en een mens gekozen, bij de berichtgeving.

Dit is iets wat op TV en in kranten op kleine schaal gebeurt. Techmeme experimenteert er mee op haar eigen platform. Het zal een keer mis gaan, er zullen negatieve reacties komen, er zal een backlash zijn zoals die ook op Techmeme zelf was. Maar ze zijn er wel mee bezig en ze onderzoeken hoe ze de conversatie rondom het nieuws uit de sector beter kunnen opvangen, beoordelen en herdistribueren. Dat vind ik mooie ontwikkelingen. Opvallend dat papieren uitgevers en TV-zenders daar niets mee doen...
