---
author: frankmeeuwsen
comments: true
date: 2013-03-17 20:46:40+00:00
layout: post
slug: schrijven-is-doorzetten
title: Schrijven is doorzetten
wordpress_id: 3134
series:
- selfpublishing
tags:
- schrijven
---

![Keep calm and write on](../images/uploadimages/writeon-e1363553118753.jpg)Kun je het je voorstellen? Op vrijdag bedenk je hoe je weekend gaat lopen, de leuke dingen die je met je gezin gaat doen. De vaste afspraken zoals boodschappen, zwemles, avondeten. Hé, ik heb twee kinderen hoor, het is echt een gezinsweekend. Maar om die vaste afspraken de klusjes die nu echt een keer moeten gebeuren. Kleine reparatie aan de auto. Een kast uitruimen en zien wat er weg kan. Maar eveneens mijn eigen werk en hobby. Schrijven. [Meters maken](http://incredibleadventure.nl/2013/03/meters-maken/). Bloggen, wat privé gedachten in [Day One](http://dayoneapp.com/) zetten. Je hebt het helemaal uitgedacht want je dénkt dat het een standaard weekend gaat worden.

Nu denken jullie dat er een enorme climax komt? Dat er iets ver-schrik-ke-lijks is gebeurd? Of een enorme kans zich voordeed?

Dat valt dan wel weer mee.

Maar in de vrije momentjes dat ik eigenlijk moest schrijven, zat ik met de nieuwe versie van [Alfred](http://www.alfredapp.com/) te spelen. Alfred is mijn persoonlijke OSX butler. Met een snelle toetsaanslag staat hij op mijn scherm en kan ik hem vanalles laten doen. Bestanden zoeken, mappen openen, specifieke zoekopdrachten, treinreizen plannen. Alfred is één van [mijn meestgebruikte apps](http://lifehacking.nl/mac/de-7-applicaties-van-productiviteit-op-een-mac/).

En Alfred is vernieuwd. Met een bijzonder toevoeging: _Workflows_. Een manier om via je toetsenbord iets gedaan te krijgen. Bijvoorbeeld met een snelle toetsaanslag kijken of [een film interessant](http://blog.alfredapp.com/2013/03/14/alfred-v2-is-here/) is. Of in [Evernote te zoeken](http://www.thoughtasylum.com/blog/2013/1/15/evernote-search-an-alfred-20-workflow-for-searching-evernote.html). Al werkt dat laatste niet zo snel met 11.000 notities.

En dan ben je ineens een middag en deel van een avond verder. Zonder echt productief te zijn geweest. Natuurlijk heb ik lekker zitten fiedelen en klooien met mijn eigen werkwijzen en Alfred-extensies. Maar productiviteit zit voor mij meer en meer in het leveren van iets. Laten zien dat je iets hebt gedaan. Create stuff worth showing. Het kan geen kwaad om achter je bureau voor jezelf iets te maken en uit te vogelen. Jezelf te trainen. Beter te worden.
Terwijl je dat net zo goed publiek kunt doen. Hier. Op je site. Op je eigen platform. Je aan je eigen belofte te houden om dat wat je maakt te delen met de buitenwereld. Rekenschap af te leggen. [Kleine druppels te maken](http://sethgodin.typepad.com/seths_blog/2012/12/writers-block-and-the-drip.html) die uiteindelijk een emmer vullen.

Seth says:


<blockquote>The writing isn’t the hard part, it’s the commitment.</blockquote>


Gelukkig leverde het me dan wel weer een blogpost op.
