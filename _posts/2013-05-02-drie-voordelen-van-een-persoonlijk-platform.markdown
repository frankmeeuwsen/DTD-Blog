---
author: frankmeeuwsen
comments: true
date: 2013-05-02 20:41:02+00:00
layout: post
slug: drie-voordelen-van-een-persoonlijk-platform
title: Drie voordelen van een persoonlijk platform
wordpress_id: 3365
series:
- selfpublishing
---

![large_3983560374](../images/uploadimages/large_3983560374-e1367527215501.jpg)

In een tijd waar de concurrentie voor aandacht moordend is en het publiek een groeiend aantal mogelijkheden heeft om zich te informeren en vermaken, is het des te belangrijker om als creatief talent je persoonlijke, digitale platform te bouwen, in te richten en te onderhouden. Of je nu schrijver bent, schilder, programmeur of geluidsartiest, je kunt niet meer volstaan met alleen je product. Je zult naast je creatieve werk eveneens tijd moeten besteden aan je eigen PR, aan het vinden van je publiek en ze periodiek op de hoogte te houden van je werk en je ideeën. Dat klinkt beangstigend, maar het valt reuze mee. Als je al flink actief bent op Facebook of een ander sociaal netwerk ([Soundcloud](https://soundcloud.com), [Dribbble](http://dribbble.com), [StackOverflow](http://stackoverflow.com)) dan ben je al op de goede weg. Maar dit zijn netwerken waar je niet zelf de dienst uit maakt. Juist een [eigen moederschip](http://incredibleadventure.nl/2013/01/een-digitaal-platform-in-drie-delen/) maakt je nog krachtiger. Zo'n eigen persoonlijke platform heeft drie voordelen.


## Een persoonlijk platform maakt je zichtbaar


Het woord platform impliceert al dat je iets boven de rest uitsteekt. Je publiek kan je beter zien en kan je vinden. De ogen zijn op jouw gericht, ze wachten op je eerste uitspraak of je de openingsakkoord. Die zichtbaarheid was voorheen exclusief voor bedrijven en organisaties met een reclamebudget en een grote roeptoeter. Met het juiste verhaal en de juiste toon is dit nu voor iedereen in het bereik.


## Een persoonlijk platform versterkt je stem


De oude amphitheaters in Griekenland waren zo gebouwd dat de akoestiek ideaal was voor de spelers op het podium. Zelfs bovenin het theater kon je prima verstaan wat er op het podium werd verteld. In een tijd voor elektriciteit en microfoons werd je stem al versterkt. Je persoonlijke platform kan als zo'n amphitheater werken. Je kan lokaal al aanwezig zijn, maar een digitale aanwezigheid kan deze stem versterken en verder dragen voor een groter bereik.


## Een persoonlijk platform zorgt voor verbinding


Met je online aanwezigheid kies je voor een verbinding met je lezers en je reageerders. Of dat nu op je [eigen moederschip](http://incredibleadventure.nl/2013/01/een-digitaal-platform-in-drie-delen/) is of via één van je satellieten. Deze verbinding kan in de loop van de tijd hechter worden, waarbij je lezers fans worden en daarna ambassadeurs voor jouw platform.

Het bouwen van een eigen platform is met de komst van Wordpress en meer recent [Medium](http://incredibleadventure.nl/2013/01/ik-wil-meer-blogs-op-het-internet/), [Tumblr](http://www.tumblr.com) en [Ghost](http://incredibleadventure.nl/2013/04/ghost-exclusief-een-bloggingplatform/) eenvoudiger dan ooit geworden. Je kunt met minimale middelen en een kleine investering al een professionele uitstraling online krijgen. De volgende stap is het inrichten en onderhouden van je platform. Schrijven, exposeren, kennis delen, expertise tonen. Doe waar je goed in bent maar doe het publiek. Vind je publiek, begin klein, ben blij met elke reactie en elke link en deel je successen. Probeer nieuwe vormen van publiceren, kies een andere weg en hou het dicht bij jezelf. Dan komt het altijd goed.

Foto: [_skynet](http://www.flickr.com/photos/skynet_04/3983560374/) via [photopin](http://photopin.com) [cc](http://creativecommons.org/licenses/by-nc-sa/2.0/)
