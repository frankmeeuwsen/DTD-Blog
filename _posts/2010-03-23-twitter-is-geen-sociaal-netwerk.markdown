---
author: frankmeeuwsen
comments: true
date: 2010-03-23 21:19:56+00:00
layout: post
slug: twitter-is-geen-sociaal-netwerk
title: Twitter is geen sociaal netwerk
wordpress_id: 683
tags:
- informatie
- sociaal netwerk
- twitter
---

[![](../images/uploadimages/firsttweet-300x46.png)](../images/uploadimages/firsttweet.png)


Het was 14 juli 2006 toen ik schreef "[Twttr.com, ik zie het niet, misschien iemand van jullie?](http://www.frank-ly.nl/twttr-oftewel-present-tense-blogging)" De nieuwe dienst was gisteren 4 jaar oud. De eerste tweet? "Just setting up my Twttr". Wat kan er een hoop veranderen in die vier korte jaren. Het laat maar weer eens zien hoe internetjaren vaak veel sneller gaan dan de analoge jaren. Het is een enorme impact die Twitter sinds 2009 heeft gehad op online communicatie, het heeft aan het roer gestaan voor een ommezwaai in de manier van denken over conversaties tussen mensen, merken en machines. Met slechts 140 karakters en een open blik op de wereld is de manier van communiceren zoals Twitter niet meer weg te denken.

Ik heb in al die jaren nooit een echt korte krachtige definitie van Twitter gehoord die niets uitsluit en duidelijk maakt wat de dienst inhoudt. Evan Williams gaf in [zijn omstreden interview](http://techcrunch.com/2010/03/15/sxsw-keynote-ev-williams-umair-haque/) op SXSW een definitie die bij mij blijft hangen en volgens mij redelijk compleet is:

_**Twitter is een realtime informatie netwerk waar je waarde uit kunt halen of waarde aan kunt toevoegen.**_

De belangrijkste term hier is "informatie" in plaats van "sociaal". Twitter _hoeft_ geen sociaal netwerk te zijn als je dat niet wilt. Je _hoeft_ niet per se constant te delen met de wereld wat je doet. Wat je er in elk geval wel uit kunt halen is realtime informatie die voor jou van waarde is.

Een informatienetwerk in plaats van een sociaal netwerk. Soms moet je twee keer kijken om het te zien.
