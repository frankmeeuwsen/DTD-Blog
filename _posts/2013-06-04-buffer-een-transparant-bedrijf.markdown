---
author: frankmeeuwsen
comments: true
date: 2013-06-04 21:23:02+00:00
layout: post
slug: buffer-een-transparant-bedrijf
title: Buffer - een transparant bedrijf
wordpress_id: 3491
---

Elke blogpost die ik hier plaats gaat direct door naar de verschillende sociale netwerken, mijn satellieten. Tegelijkertijd besef ik me dat ik niet altijd op het meest effectieve moment iets bekendmaak. Zo tegen middernacht of juist vroeg in de ochtend. En ik ben van nature wat lui en vergeetachtig. Waardoor ik gedurende de dag er niet altijd meer aan denk om nog even een extra tweet of Linkedin update te versturen met de nieuwe blogpost. Wat weer zonde is, want het kan iemand anders een reden geven om mijn artikel te bezoeken, lezen en mogelijk weer te delen. Digitale Marketing 101 is dat, ik weet het. En toch vergeet ik het te vaak. 





Enter _Buffer_. [Buffer](https://bufferapp.com/) is een dienst waar ik al een tijdje voor betaal, maar tegelijk al een tijdje niet meer gebruik. Omdat ik net zo snel een nieuwe blogpost direct hier deel. Maar ook omdat ik te vaak te veel zat te klooien met de _optimale_ tijden om iets te posten op die netwerken. Op momenten dat ik er zelf niet meer aan denk. Waardoor ik weer reacties krijg waar ik dan bij moet nadenken waarom men zo reageert op Twitter. 





En toch denk ik er over om Buffer weer te gaan gebruiken. Net als Evernote en Zappos vind ik het een bijzonder bedrijf. Kijk eens naar hun slides waarin ze de bedrijfscultuur uit de doeken doen. Heel basaal, maar heel transparant. 





** [Buffer culture](http://www.slideshare.net/Bufferapp/buffer-culture-02) ** from **[Buffer ](http://www.slideshare.net/Bufferapp)**





Er staan heel veel do's en don'ts in die je in zweet doen uitbreken. Je moet een soort superheld worden om daar te werken. Maar tegelijkertijd inspireert het wel en zitten er zinnige dingen tussen die ik zelf wel kan gebruiken. 





Daarnaast kwam ik op [een recent artikel](http://www.inc.com/jeff-haden/inside-buffer-company-complete-transparency.html) over Buffer in Inc. Magazine. Over de transparantie in het bedrijf en hoe ze dat in het extreme toepassen. Door iedereen met een Jawbone Up uit te rusten en elkaars slaappatronen te delen en bespreekbaar te maken. Door met elkaar hard te werken aan slimmer werken. Alles om uiteindelijk de service beter te maken. Ik vind dat interessant en tegelijkertijd klinkt het vermoeiend. Je hebt van die dagen dat je even met rust gelaten wil worden en gewoon dingen af wil krijgen en meters wilt maken. Geen _one-on-ones_ met andere medewerkers of persoonlijke meditatielessen. Maar goed, misschien is dat de dreigende generatiekloof waarbij ik nu aan de andere kant van de kloof sta? ;-)





Anyway, Buffer blijft een prima applicatie en ik moet het weer eens gaan gebruiken. Met gelijktijdig [de juiste aandacht](/geef-je-kroegen-de-juiste-aandacht/) aan de satellieten geven. Een uitdaging!
