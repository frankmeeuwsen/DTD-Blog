---
author: frankmeeuwsen
comments: true
date: 2013-05-16 21:48:40+00:00
layout: post
slug: de-4-geheimen-om-studenten-enthousiast-te-krijgen
title: De 4 geheimen om studenten enthousiast te krijgen
wordpress_id: 3409
---

Vanmiddag was de finale van de [Media Future Week](http://www.mediafutureweek.nl). Een samenwerkingsverband van de media-opleidingen van een aantal Hogescholen, die in een week tijd hun beste en meest fanatieke studenten aan de slag zetten met cases die naar de toekomst van media kijken. Ik verwijs je graag naar de website van #MFW13, want er is veel over te vertellen, maar ik wil focussen op iets wat me opviel vanmiddag.

De plusminus 100 studenten waren allemaal enorm gemotiveerd en verschrikkelijk enthousiast over hun deelname aan de week. Als je het even door een minder roze bril zou bekijken is dat raar, want ze doen eigenlijk hetzelfde als op hun eigen opleiding: Concepten bedenken voor een case van een opdrachtgever. Maar de Media Future Week heeft iets speciaals waardoor je net dat extra uit studenten krijgt. Waardoor ik in de 3 uur die ik er vanmiddag was, direct onder de indruk was van wat er weer is weggezet en ik eigenlijk volgend jaar weer zelf wil meedoen. Ik denk dat de organisatie van de Media Future Week een aantal zaken goed heeft onderkend en aanpakt in de opzet van deze week. Ik zie wel overeenkomsten met het opzetten van een [eigen persoonlijk platform](http://incredibleadventure.nl/2013/05/drie-voordelen-van-een-persoonlijk-platform/) of moederschip.


## Focus


Misschien wel de belangrijkste. De studenten hebben vanaf maandag maar één doel voor ogen: Op donderdag in een pecha kucha presentatie een kneiter van een concept wegzetten voor de opdrachtgever. Alles wijkt er voor. Geen andere colleges. Geen afleiding van andere docenten en opdrachten. De focus ligt van 9 uur ’s ochtends tot 9 uur ’s avonds (en vaak nog later) op de opdracht. Samen met een groepsbegeleider ga je als team door alle fasen van brainstorm naar ontwikkeling en testen en weer terug. Messcherpe focus helpt je beter worden.


## Omgeving


De deelnemers zijn 4 dagen in Almere. De hotels zijn geregeld evenals de ruimtes om te werken. Je bent 4 dagen onder gelijkgestemden, je werkt allemaal met je eigen case naar dat eigen doel. Je bent niet afgeleid door andere impulsen. Je hebt als groep je eigen lokaal waar in een paar dagen een eigen ecosysteem van ideeën en hersenspinsels ontstaat. Je bent omgeven door specialisten op gebied van business modelling, crossmedia, ondernemen en andere vakidioten. De omgeving vormt je die week.


## Randvoorwaarden


De organisatie zorgt dat het je aan niets ontbreekt. Ik vond het tekenend dat bij de afsluitende borrel de chef-kok een ovationeel applaus kreeg. Evenals vorig jaar was de catering dit jaar weer tiptop. Er was eten en drinken gedurende de dag, je kon het zo even gaan halen. Je hoefde geen boodschappen te doen (focus!), je hoefde je niet druk te maken over printpapier of ander gedoe. Er stond een 3D printer klaar om prototypes te maken. Aan alles is gedacht. Excellente studenten verdienen een excellente omgeving met goed materiaal en inspirerende mensen om te excelleren.


## Professionaliteit


Iedereen wordt op zijn professionaliteit aangesproken in die week. Geen geneuzel over schoolse praktijken of wat wel en niet kan. Doe je mee aan de Media Future Week dan verwachten we dat je je als een professional gedraagt. En dat doet iedereen. Soms nog op hun eigen manier, maar je merkt dat elke deelnemer klaar is om de wereld te veranderen na de studie.

Deze vier kenmerken maken de Media Future Week tot een unieke ervaring voor iedereen. Net als de voorgaande jaren hoor ik studenten zeggen dat dit iets is wat ze niet snel zullen vergeten. Ik onderschrijf dat en kijk nog met plezier terug op mijn deelname in het docententeam vorig jaar. Dergelijke initiatieven zijn het meer dan waard om extra onder de aandacht te brengen in het onderwijs en interesse te kweken bij nieuwe studenten.
