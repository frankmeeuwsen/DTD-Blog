---
author: frankmeeuwsen
comments: true
date: 2010-07-26 08:13:44+00:00
layout: post
slug: waar-zijn-mijn-likes-op-facebook
title: Waar zijn mijn Likes op Facebook?
wordpress_id: 1002
tags:
- api
- controle
- facebook
- Like
- social graph
---

[![](http://farm5.static.flickr.com/4101/4821914624_3f507bd9ae.jpg)](http://www.flickr.com/photos/nicoline/4821914624/)Facebook is langzaam maar zeker op weg om op alle sites aanwezig te zijn via haar Facebook Connect inlogoptie of de Like button om als fan van een artikel, site of video je steun te betuigen. Met 500 miljoen accounts heb je wel enige invloed natuurlijk. Even afgezien van de diverse privacy-valkuilen op het netwerk en de macht die n commerciële aanbieder krijgt is er iets wat ik onder de aandacht wil brengen: Je eigen keuzes die je buiten Facebook, maar via Facebook bekend maakt. De Like-button op websites.

<!-- more -->

**Wat is de Like button?**

De Like button is een gratis applicatie van Facebook om je bezoekers de mogelijheid te geven specifieke artikelen, video's of andere content te waarderen. Je zult waarschijnlijk al eens deze button in verschillende hoedanigheden hebben gezien.

![Like button](../images/uploadimages/like.png)

De Like button is een mini-applicatie die [elke site-beheerder op zijn site kan zetten](http://www.marketingfacts.nl/berichten/20100422_facebook_verbouwt_internet/). Hiermee maakt hij een koppeling met Facebook. Zoals Mark Zuckerberg, CEO van Facebook, zegt: "Zo kunnen site-eigenaren nog meer gebruik gaan maken van sociale informatie en gebruikers overal direct verbinding laten maken met het sociale netwerk. Op die manier maken we het web gestructureerder en meer dan een "verzameling ongeordende links"."

Sinds vorige week is de knop [verder uitgebreid](http://developers.facebook.com/blog/post/397) met de mogelijkheid om naast de knop een reactie te geven. Tevens zijn er meer uitgebreide statistieken over de knoppen en is het voor site-eigenaren mogelijk om iedereen die op de Like knop heeft gedrukt een bericht te sturen.

**Wat is het probleem?**

Het is interessant om gedurende je surftochten zo nu en dan op de Like knop te drukken en zo je waardering over content te geven. Omdat je vrienden op Facebook kunnen zien wat je waardeert bouw je door middel van deze glimpsen in je surfgedrag een beeld van je op. Dat zijn interessante culturele en sociale ontwikkelingen die ik later nog eens verder wil onderzoeken. Maar wat me nu interesseert is de controle die je hebt over deze data. Voor zover ik heb kunnen vinden is alles wat ik Like alleen terug te vinden in mijn profiel onder het kopje Recent Activity. Maar dat is na een periode weer verdwenen en niet direct terug te vinden. Alleen via een zoekopdracht zou ik weer terug kunnen vinden wat ik allemaal heb geLike'd heb in het verleden. Daar ligt het probleem. Ik zou dan exact moeten weten waar ik op ga zoeken. Ik weet niet wat ik in het verleden allemaal aan Facebook heb doorgegeven via de knop. Dus een zoekopdracht is nooit volledig. Het enige wat me kan helpen, is een complete lijst van al mijn Recent Activities uit het verleden met hierin de updates van de Like knoppen op verschillende sites.

Maar die lijst is _**nergens**_ te vinden. Na uitgebreid zoeken in de instellingen, profielen en op diverse sites moet ik tot de conclusie komen dat de lijst met Like-data nergens op een eenvoudige en logische wijze is te vinden.

**Waarom is het een probleem?**

Er zijn grotere problemen in de wereld, dat besef ik wel. Maar ik vind dit een bijzonder curieuze conclusie. Want waarom is het zo moeilijk om die lijst te vinden? Waarom kan ik als initiator van de inhoud van die lijst (ik druk tenslotte zelf op de Like knop) geen inzicht krijgen? Want de data is er nog wel. Facebook moet het namelijk nog beschikbaar hebben om de nieuwe mogelijkheid voor site-eigenaren te activeren. Zij kunnen nu iedereen die iets heeft geLike'd een bericht sturen. Afgezien van de [potentiële spam-problemen](http://www.allfacebook.com/2010/07/facebook-contact-likers/) betekent dit dat de koppeling tussen mijn Facebook-account en een site nog steeds beschikbaar is. Nu deze optie beschikbaar wordt voor site-eigenaren wil ik de optie om zelf te bepalen van wie ik wel en geen berichten wil ontvangen. Dat kan alleen als ik een overzicht zie van de Likes die ik heb gegeven en daar op detailniveau instellingen van kan wijzigen.

**Waar zou de oplossing zijn te vinden?**

Via Twitter kwamen al diverse suggesties. Zo zou de informatie in je profiel onder Info > Likes and Interests zijn te vinden. Dat is niet waar. Hier is alleen informatie te vinden die je zelf op Facebook hebt ingetypt. Er is nog [een pagina](http://www.facebook.com/pages/?browse) met (hoe recursief) alle pagina's op Facebook waar je fan van bent. Maar dat is niet voldoende. Het gaat om de pagina's en sites buiten Facebook die ik via de Like knop aan mijn account heb gekoppeld. Logischerwijs zou deze in je profiel zijn te vinden.

Het schijnt mogelijk te zijn via de [Facebook Query Language](http://wiki.developers.facebook.com/index.php/FQL) deze lijst beschikbaar te stellen. Helaas ontbreekt het mij aan inzicht en ervaring met deze programmeertaal om hier een applicatie van te maken.

**Hoe nu verder?**

Misschien is er een lezer die deze applicatie wel kan maken. Het hoeft niet direct met alle instellingen en mogelijkheden. Al is het maar een lijst met alle artikelen en sites die via de Like knop aan je Facebook account zijn gekoppeld. Om zo inzicht te krijgen in je eigen surf- en leesgedrag. De lijst is natuurlijk alleen beschikbaar als je bent ingelogd in Facebook en niet beschikbaar voor anderen.

Ik hou me aanbevolen als tester en over-de-schouder-meekijker!
