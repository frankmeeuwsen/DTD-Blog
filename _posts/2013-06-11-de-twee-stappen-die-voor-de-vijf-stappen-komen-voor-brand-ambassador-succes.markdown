---
author: frankmeeuwsen
comments: true
date: 2013-06-11 21:21:56+00:00
layout: post
slug: de-twee-stappen-die-voor-de-vijf-stappen-komen-voor-brand-ambassador-succes
title: De twee stappen die voor de vijf stappen komen voor Brand Ambassador succes.
wordpress_id: 3516
---

![2306001896_7e0ce6e0f5_b](../images/uploadimages/2306001896_7e0ce6e0f5_b-749x500.jpg)

Het lijkt wel alsof je een paar vinkjes moet zetten en dan ben je er wel met je contentplatform. Vandaag verscheen op Emerce een artikel met de titel “[Vijf stappen naar Brand Ambassador succes](http://www.emerce.nl/achtergrond/5-stappen-brand-ambassador-succes)”. De titel is een klikmagneet van jewelste:



	
  * Een lijstje, de vijf stappen

	
  * Succes. Doet het altijd goed

	
  * Brand ambassador. Het toverwoord van deze tijd voor merken en bedrijven.


Nu gaat het me niet eens om de titel. Meer om de inhoud. Het is prima om die vijf stappen te noemen, maar er mag wel eens wat tegengas komen. Het is echt niet allemaal pais en vree. Het is verdomde hard werken om het succes te krijgen en te verdienen. Daarom de vijf stappen van het Emerce artikel met een kanttekening. Deels omdat ik zelf nu ambassador ben bij Evernote. Een kijkje dus vanaf de andere kant.

**Creëer een omgeving** - Helemaal eens dat je een plek moet hebben om je loyale fans en volgers te begroeten en ontmoeten. Maar zorg dat je georganiseerd bent om dit op te zetten, bij te houden en vol te houden. Niet alleen tactisch (wie schrijft wanneer wat) maar eveneens strategisch, wie schakel je bij als er calamiteiten zijn, welke afdeling of welke persoon is waar voor verantwoordelijk? Denk er vooraf over na en zorg dat je tegelijkertijd zo flexibel bent om op het juiste moment mee te bewegen en om te schakelen als de situatie daar om vraagt. Voor de Evernote ambassadors is er een besloten Facebook groep. De frequentie van posts is niet hoog, voldoende om zo nu en dan even bij te houden.

**Analyse** - Die stap is wat onduidelijk voor me in het Emerce artikel. Maar ik vermoed dat ze bedoelen dat je vooraf analyseert op basis van motivatie en sociaal bereik wie je tot ambassador wilt benoemen? Volgens mij is dit toch wel het allereerste wat je doet om sowieso een keuze te maken om met ambassadeurs te werken? Is het relevant om het doen, kunnen we er meer bereik mee behalen, kunnen anderen ons helpen om ons verhaal te vertellen?

**Activatie** - Een plan met activaties maken. Zorg dat je de ambassadeurs input geeft om creatief aan de slag te gaan. Toegang tot speciale events, exclusieve nieuwtjes, die zaken. Dit is een van de belangrijkste zaken en in mijn ogen één van de meest uitdagende om echt goed te organiseren en uit te voeren. Neem hier de tijd voor om voor te bereiden, eventueel te testen (bij opdrachten) en vooraf scenario’s te bespreken met elkaar. Het is een stap die voor succes kan zorgen, maar je moet hem tegelijkertijd met zorg behandelen. Voor Evernote ga ik binnenkort een webinar doen. We gaan in de toekomst nog wat cases maken. Ik merk dat ze dat deels goed hebben voorbereid maar dat er nog een paar blinde vlekken zijn door de groeispurt die de organisatie maakt.

**Monitoring** - Wat gebeurt er met wat je doet? Werkt de activatie? Heeft het de gewenste effecten? De vraag hier is weer, doe je dat zelf, besteed je uit aan een bureau of is er een tussenoplossing? Hoe reageer je op signalen die uit de monitoring komen? Wederom is opbouw van je team hier een belangrijk element.

**Distributie van content** - “Vervolgens kan de content worden ingezet op de owned media channels”…mja….OK. Dat zijn bijvoorbeeld de [Ambassador Stories](http://blog.evernote.com/blog/category/tips_stories/) op het Evernote blog. Een goede manier om je grootste fans het verhaal op een relevante manier te laten vertellen. Maar vergeet niet de overige kanalen. Wat je maakt moet deelbaar en doorvertelbaar zijn.

En dan nog…al zou je bovenstaande stappen nemen. Het is geen voorwaarde voor succes. Deze vijf stappen zijn niet automatisch de weg naar succes.
Het artikel op Emerce gaat voorbij aan de belangrijkste voorwaarde voor succes: Een goed product of dijk van dienstverlening en een team wat kei- en keihard werkt om dit duidelijk te maken. Open deur? Misschien wel voor de productmanager. Die gelooft natuurlijk in zijn product. Maar doet de klant dat ook? Doet die brand ambassador dat wel onvoorwaardelijk? En het team achter deze stappen is minstens zo belangrijk. Hoe goed kennen ze elkaar, kunnen ze samenwerken, hebben ze verstand van zaken, elkaar uitdagen en aanvullen als nodig?

Het is misschien ontnuchterend en down-to-earth, maar soms is het echt zo simpel. Zet de juiste mensen bij een goed product en het vliegwiel gaat zijn werk doen. Hou zeker bovenstaande stappen in gedachten maar vaar er niet blind op. Je kunt die stappen pas zetten als de basis goed is.

Foto: [Matthew Field](http://www.flickr.com/photos/matthewfield/2306001896/in/photostream/)
