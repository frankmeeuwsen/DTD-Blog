---
author: frankmeeuwsen
comments: true
date: 2010-06-09 05:52:06+00:00
layout: post
slug: wat-is-de-roi-van-politieke-flyers
title: Wat is de ROI van politieke flyers?
wordpress_id: 881
tags:
- flyer
- politiek
- ROI
- verkiezing
---

Tijdens mijn research voor [Bloghelden](http://www.bloghelden.nl) meldde de bloggers van weleer veelvuldig dat de ideeën voor blogposts veelvuldig door Twitter om zeep werden geholpen. Immers, de kern van een idee heb je zo op Twitter staan en men kan loos gaan met reageren en discussie. Toch denk ik dat het wel meevalt. Want een idee an sich kan heel sterk zijn en al voer voor discussie geven, maar je kunt een idee natuurlijk beter uitdiepen en vorm geven in een blogpost. Laat ik eens een praktisch voorbeeld geven aan de hand van flyerende partijgenoten op de NS stations vandaag.

Ik vertrok gisteren einde dag richting Utrecht vanaf Amsterdam Amstel om tweemaal te worden geconfronteerd met flyerende PvdA-aanhangers. Prima, maar tijdens het spitsuur zie je gewoon dat het gros van de mensen doorloopt, geen tijd heeft om een flyer aan te pakken, geen interesse heeft in een praatje en gewoon naar huis wilt. Sommigen pakken uit gewoonte de flyer aan, scannen hem en gooien hem weg. Met als gevolg flink wat extra rotzooi bij Amsterdam Amstel. Bij aankomst op Utrecht CS zie ik hetzelfde tafereel. Wederom drie goedgemutste PvdA-ers die staan te flyeren bij de roltrappen naar de stadsbussen. Niemand pakt een flyer aan (in de 10-20 seconden dat ik sta te kijken, dus geen definitief waardeoordeel!) maar ik zie wel weer een hoop PvdA en D66 flyers overal op de grond liggen.

Nu vraag ik me dus serieus af, een dag voor de verkiezingen, werken die flyers? De vraag die ik op Twitter stelde was:

[![](../images/uploadimages/wt4c0eb40a623e4-e1276032084810.png)](../images/uploadimages/wt4c0eb40a623e4.png)

Ik was blij dat ik van een paar mensen antwoorden kreeg, ik heb ze in onderstaande slideshow verzameld.



Je merkt dat de antwoorden meteen een verder debat kunnen opleveren. Ik besefte ook dat mijn vraag te eenzijdig en te simpel is. Immers, je hebt maar 140 karakters. Dus laat ik de conversatie proberen hier verder te voeren. Waar het mij om gaat is het idee van accountability. Elk reclamebureau wat een campagne maakt zal de opdrachtgever moeten uitleggen waarom TV juist goed werkt, of juist een Google Adwords campagne. Of een printcampagne. Of de straat op te gaan. Soms heb je een mix nodig van die middelen. Je begint in print, gaat verder op radio en eindigt met een (sales) event. Alles ondersteunt met internet. Het juiste middel op het juiste moment. Wat ik me nu afvraag, met dat hoge percentage zwevende kiezers, is flyeren dan een goed middel in die mix? Kijkend naar moment, lokatie, context, vorm, inhoud? Zoals Arjan Dasselaar wellicht terecht zegt op Twitter: Als je het niet doet ben je een _loser_.

Zou na de verkiezingsuitslag terug te redeneren of te berekenen zijn waar de extra stemmen vandaan komen? Zou men bij de PvdA kunnen zeggen: "Die extra winst in Utrecht is geboekt door het flyeren bij het station"? Werken die flyers? Wordt aan mensen gevraagd als ze het stemhokje verlaten wat voor hen de doorslag gaf? En is "flyer" dan een optie naast "stemwijzer" en "kiesdebat"?  Is de flyer een opmaat naar een bezoekje aan de stemwijzer?

Je kunt je afvragen of je dergelijke middelen nog in moet willen zetten. Natuurlijk, je kunt een praatje maken zoals Karlijn hierboven zegt, maar moet je daar dan voor flyeren? Zijn er geen andere manieren te bedenken?
