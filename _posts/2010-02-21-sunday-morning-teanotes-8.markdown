---
author: frankmeeuwsen
comments: true
date: 2010-02-21 11:12:44+00:00
layout: post
slug: sunday-morning-teanotes-8
title: 'Sunday Morning Teanotes #8'
wordpress_id: 605
tags:
- SMTN
---

![](../images/uploadimages/3327478926_88a2bf522a_b-150x150.jpg)Het was me het weekje wel! Natuurlijk met de val van het kabinet maar daar ga ik nu niet teveel woorden aan besteden. Ik zal later deze week nog wat ideeën rondom de aanstaande verkiezingen eens op een rij zetten, natuurlijk vanuit de optiek van digitale communicatie. De week stond voor mij in het teken van "weer op gang komen". De lessen bij de Faculteit Communicatie en Journalistiek beginnen op stoom te komen, mijn afstuderende internationale studenten zijn op dreef en er komen wat nieuwe opdrachten binnen. De Teanotes zijn deze week een korte persoonlijke terugblik op de week die was.

<!-- more -->


## De impact van Crossmedia


Afgelopen dinsdag was ik aanwezig bij een lunchcollege van het [Crossmedialab](http://www.crossmedialab.nl) op de Hogeschool van Utrecht. Lector Harry van Vliet legde uit wat de rol van het Crossmedialab is binnen het onderwijs van de HU, hoe de toegepaste en fundamentele wetenschap van elkaar verschillen en hoe sommige "crossmedia experts" eerder als een astrologisch medium op de late TV avond klinken met hun onderbuik gevoelens over de wijze waarop crossmedia wordt toegepast. Een boeiende bijeenkomst, waarin voor mij de samenhang tussen kenniscirculatie, vraagsturing, duurzame samenwerking en het verhogen van het kennisniveau goed inzicht gaf in de rol van het Crossmedialab.


## Opening Igluu


Ik heb het manuscript van Bloghelden geschreven in de rustige omgeving van [Igluu](http://www.igluu.nl). Ik heb al eens [eerder geschreven](/eerste-maandag-van-2010-aan-het-werk/) over dit concept en ik blijf er enthousiast over. Helemaal toen ik deze donderdag bij de opening van het nieuwe pand in Den Haag was. Amper 10 maanden na de opening in Utrecht starten ze nu ook in Den Haag op een prachtige lokatie aan de Mauritskade, tegen het centrum aan. De werkplekken zijn ruimer van opzet dan in Utrecht en ik vraag me af of de concentratie plaatsen ook echt rustig zijn, maar de centrale ruimte met [bar en gigantische lampen](http://moby.to/63mzcj) is een lust voor het oog. Zeker de moeite waard om dus eens te bezoeken!


## Samen met Tribewise werken


Twee weken terug kreeg ik een telefoontje van Ronald van Schaik. Hij is naast creatief directeur (ze zoeken trouwens nog [een General Manager](http://www.rhinoflyzoektgeneralmanager.nl/)!) ook betrokken bij de social media tak van Rhinofly, [Tribewise](http://www.tribewise.nl). Voor een opdracht zochten ze nog wat strategische en creatieve inzichten en zodoende kwamen ze bij mij uit. Afgelopen week heb ik twee dagen weer "op het oude nest" gezeten en samen met [Matthijs Roumen](http://twitter.com/mroumen) en stagiaire [Marjolein Keislair](http://nl.linkedin.com/pub/marjolein-keislair/8/86b/4b7) aan de slag gegaan voor een strategisch plan. Ik weet niet of ik al iets over de opdrachtgever en de opdracht mag zeggen, maar het is in elk geval enorm inspirerend om te zien dat instanties van een dergelijke omvang (duizenden medewerkers) actief bezig zijn met de inzet van social media voor de interne communicatie.


## Nieuwe ontwikkelingen Lifehacking


Een van de laatste afspraken deze week was met [AdFactor](http://www.adfactor.nl), ons advertentiebureau voor [Lifehacking](http://www.lifehacking.nl). Samen met Friso Hessing en Annemieke Nieborg hebben we terug naar 2009 en vooruit naar 2010 gekeken om te zien hoe we met Lifehacking verder gaan op het gebied van bannering en de commerciële mogelijkheden. Annemieke en ik hebben ook ideeën voor het verder uitbouwen van het ecosysteem van de site met andere vormen van interactie, inbreng van de lezers en nieuwe manieren om het gedachtengoed van Lifehacking uit te bouwen. Al met al dus weer een stapel to do's op mijn lijstje!

En dat to do lijstje is inderdaad al erg lang. Sinds het werk aan Bloghelden is veel stil blijven liggen en dat ga ik de komende tijd weer eens een flinke slinger geven. Ondertussen ben ik me ook al rustig aan het voorbereiden op een weekje Austin voor het festival [SXSW](http://www.sxsw.com). Ik gebruik de tijd ook om mijn eigen plannen voor 2010 op een rij te zetten en beslissingen te nemen voor het komende jaar. Natuurlijk blijven we in die tijd gewoon doorschrijven op deze blog!

De muziek deze week komt van het prachtige Perfect Dusty ([hier te downloaden](http://eerstehulpbijplaatopnamen.blogspot.com/2010/02/perfect-dusty.html)): [So Much Love](http://www.youtube.com/watch?v=H71YMS0DjOQ).
