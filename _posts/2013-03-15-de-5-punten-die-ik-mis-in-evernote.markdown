---
author: frankmeeuwsen
comments: true
date: 2013-03-15 14:08:30+00:00
layout: post
slug: de-5-punten-die-ik-mis-in-evernote
title: De 5 punten die ik mis in Evernote
wordpress_id: 3119
---

![evernote logo](../images/uploadimages/evernote_logo_center_4c-lrg.png)Ik gebruik Evernote dagelijks voor allerlei werkzaamheden. Of ik nu de cheatsheet zoek om in Vi te werken of ik bereid werk voor waar ik websnippets bij nodig heb. Steeds meer van mijn werk en mijn documenten zijn in Evernote verzameld. Maar net als elk ander programma is Evernote niet perfect. Als er een nieuwe update is zijn er vaak interessante nieuwe mogelijkheden waar ik zelf niet heb gedacht. Maar er blijft altijd iets te wensen over. Mijn vijf wensen voor een toekomstig Evernote. Ik heb in de [Evernote Google+ groep](https://plus.google.com/112001504253280619714/posts/JkEAEwVKShf) de vraag gesteld wat iedereen mist, vul het daar gerust aan. Of in de reacties onder deze post natuurlijk.

<!-- more -->


## Automatische filters


Facturen en betaalbewijzen die ik via email binnen krijg stuur ik door naar Evernote. Soms met een filter, soms met een snelle toetsaanslag. Maar wat me stoort is dat alles automatisch in de standaard mailbox van Evernote terechtkomt. Uiteraard kan ik het onderwerp van de mail aanpassen en daar het notitieboek in toevoegen met het voorvoegsel @. Maar daar heb ik net iets te vaak typefouten in gemaakt. Plus, ik wil het automatiseren en niet afhankelijk zijn van mijn eigen input.
Het zou daarom mooi zijn als je in Evernote simpele filters kunt aanmaken. Een IFTTT _in_ Evernote. Waar je zowel notitieboeken als labels kunt hangen aan individuele notities die binnenkomen.


## Samenwerken in Evernote


We schreven de eerste editie van het boek [Lifehacking met Evernote](http://ebooks.lifehacking.nl/shop/lifehacking-met-evernote/) in het programma. Met tekstdocumenten per hoofdstuk hadden we dit redelijk onder controle. Helaas ging het een paar keer mis als we vanuit Evernote in een document zaten te werken. Dit is erg foutgevoelig, we zijn documenten kwijtgeraakt en sommige wijzigingen werden niet goed doorgevoerd. Samen in een document werken zou mooi zijn. Een Google Drive _in_ Evernote. Zeker voor de Evernote Business editie is dit een interessante aanvulling.


## Betere OCR voor de Nederlandse taal


Evernote roemt zich om de OCR mogelijkheden. Als je een PDF in Evernote zet dan wordt deze via Optical Character Recognition gescand en doorzoekbaar gemaakt. Voor engelstalige documenten werkt dit uitstekend. Maar de Nederlandse OCR mogelijkheden laten nog te wensen over. Dat zou beter mogen. Helaas is Nederlands een te kleine taal om het versneld voorrang te geven in de ontwikkeling van Evernote. We blijven hopen…


## Templates in Evernote


Een mooie aanvulling bij Evernote is Kustomnote. Hiermee maak je standaard templates voor bijvoorbeeld vergaderingen of recepten. Je koppelt Kustomnote aan Evernote en je kunt de templates gebruiken. Maar het is geen ideale situatie. Het zou mooi zijn als Evernote standaard de mogelijkheid voor templates ondersteunt en je deze zelf kunt maken en delen in het programma.


## Zelf sneltoetsen maken


Ik ben een toetsenbord-nerd. Ik hou van sneltoetsen. Veel sneller en efficiënter dan het gebruik van een muis of trackpad. Evernote heeft standaard een aantal sneltoetsen maar ik zou het fijn vinden om hier nog wat in te kunnen _fine-tunen_. De logica van Evernote is niet altijd mijn logica en ik laat software voornamelijk vóór mij werken in plaats van andersom. Een nadeel van veel software met elk eigen sneltoetsen is dat sommige sneltoetsen kunnen conflicteren wat tot verrassende momenten leidt. Een scherm wat ineens in grootte verandert terwijl je een nieuwe notitie wilt maken bijvoorbeeld.
Deze vraag ligt eigenlijk OS-breed. Een overzicht van alle sneltoetsen in alle software die ik gebruik en inzicht waar de overlap zit. Plus de mogelijkheid om dat naar eigen inzicht beter in te delen.

Zonder deze wensen kan ik al prima werken met Evernote maar bovenstaande maakt het nog net iets fijner.



[box type="info" size="large" style="rounded"]Wil je meer leren over Evernote en Alles Onthouden? Op 11 april geef ik een training in Utrecht. Op [http://www.allesonthouden.nl](http://www.allesonthouden.nl) vind je alle informatie[/box]
