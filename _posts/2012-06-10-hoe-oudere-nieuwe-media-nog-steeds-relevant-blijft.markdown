---
author: frankmeeuwsen
comments: true
date: 2012-06-10 18:56:16+00:00
layout: post
slug: hoe-oudere-nieuwe-media-nog-steeds-relevant-blijft
title: Hoe oudere nieuwe media nog steeds relevant blijven
wordpress_id: 2097
tags:
- media
- podcast
---

Een opvallend bericht op Nieman Journalism Lab afgelopen week: Website Slate.com [blijkt enorm succes](http://www.niemanlab.org/2012/06/slate-doubles-down-on-podcasts-courting-niche-audiences-and-happy-advertisers/) te hebben met hun serie podcasts. Nu. Heden ten dage. Dat zou je niet zeggen toch, succes hebben met podcasts. Wat waren dat ook weer?





## Podcasts nog succesvol?





Podcasts zijn digitale radioshows waar je je op kunt abonneren via RSS of via iTunes. De podcast"revolutie" startte in 2004 met Dave Winer van [Scripting.com](http://scripting.com) die samen met Adam Curry ontdekte hoe ze het RSS format konden uitbreiden met audiobestanden.
Podcasts waren in de hoogtijdagen van blogs eveneens razend populair. Veel merken experimenteerden met het format, zochten de mogelijkheden op en zijn een tijd actief geweest met eigen radio-uitzendingen via de podcasts. Later kwamen daar nog videoblogs bij. Maar al snel bleek dat podcasts geen lang leven waren beschoren. Want evenals met weblogs is het veel werk. Een kwalitatief goede uitzending maken vergde voorbereiding, tijd, editting en niet te vergeten communicatie met de luisteraar. 
Een hoop commerciële initiatieven stranden daarom na een paar maanden tot een half jaar experimenteren en uiteindelijk de cijfers eens naast elkaar te zetten. En dan blijken de kosten hoger te zijn dan de korte termijn baten. Dus worden de initiatieven langzaam maar zeker stopgezet. Maar niet allemaal, zo blijkt...





Er is nog steeds een actieve podcast-community, die veelal bestaat uit enthousiaste amateurs en een enkele professional. Daarnaast is bovenstaand artikel van Nieman veelzeggend. Slate.com, toch niet de minste publicatie in de USA, blijkt nog steeds erg veel succes te hebben met hun audio-abonnementen. Hoe komt dat? De executive producer van de podcasts, Andy Bower, legt het uit in het artikel. De keuze van anderen is vooral gericht op het brengen en duiden van het laatste nieuws. Dat is niet altijd het beste format voor podcasts. Juist de niche, de diepte en de specialisatie zorgen voor binding met de luisteraar. Bij Slate kun je over uiteenlopende onderwerpen een abonnement nemen op korte podcasts. 7-8 minuten even praten over onderhandelingstechnieken of de laatste ontwikkelingen in digitale cultuur. Dat blijkt succesvol te zijn.





## Remediatie van een format





Zo succesvol dat adverteerders graag in de podcasts aanwezig zijn. Daar zit een andere succesfactor in. Ze hergebruiken hier de wijze waarop radiocommentatoren in de jaren 50 commerciële producten aanprezen. Niet in een apart blokje of met een jingle, maar door er in het gesprek melding van te maken. Door de eigen ervaring met het product te delen met de luisteraar. Eigenlijk zoals nu wordt gewerkt met buzzmarketing en _social proof_.





Een andere succesfactor is, denk ik, de tijdloosheid van de uitzendingen. Als je je minder richt op het laatste nieuws en meer op grotere onderwerpen, dan kun je podcasts maken die over een langere tijd relevant blijven. Iets om over na te denken in je eigen onderwerpkeuze voor blog of andere online berichtgeving.





Er is de gewoonte om snel op nieuwe, glimmende media over te stappen. Van blogs naar twitter naar sociale netwerken naar mobiel naar lokaal. Daar is op zich niets mis mee. De middelen hebben veelal als voordeel dat je klein kunt instappen en wat kunt proberen. Een beetje tegen de banden aanschoppen, wat pielen en klooien. Het is in mijn ogen altijd goed om als mediaprofessional zelf te ervaren wat een nieuw instrument is, doet en betekent voor je merk en publiek. Vergeet echter niet dat bestaande instrumenten vaak nog even goed werken dan de nieuwe. Zo niet beter.



