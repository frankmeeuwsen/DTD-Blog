---
author: frankmeeuwsen
comments: true
date: 2010-01-16 21:45:36+00:00
layout: post
slug: tijd-voor-tijdschriften
title: Tijd voor tijdschriften
wordpress_id: 415
tags:
- ereaders
- tijdschriften
- toekomst
---

![Afbeelding](../images/uploadimages/Afbeelding.png) Toen we nog in Breda woonden ging ik maandelijks met Helie naar Antwerpen. We pakten de bus bij ons voor de deur en nog geen uur later stapten we uit op het Rooseveltplein, hartje Antwerpen. Het eerste wat we dan deden was over de Meir naar de Groenplaats lopen, de Kammenstraat in, op zoek naar nieuwe kleding, leuke gadgets. Maar de Meir liet ik nooit helemaal links liggen. Aan het begin van deze winkelstraat is namelijk een klein winkeltje, een kiosk. Ik heb geen idee hoe het heet, maar als ik het me goed herinner is het [hier te vinden](http://maps.google.com/maps/ms?ie=UTF8&hl=nl&msa=0&ll=51.218317,4.414015&spn=0.000951,0.002784&t=h&z=19&msid=105443365242086327304.00047d4e7c75f5af1a7ba) (Google Maps link). Als je de kiosk binnenloopt kom je een klein winkeltje binnen, een typische tijdschriftenhandel met veel reguliere magazines die je overal tegenkomt. Maar loop iets verder de winkel in en rechtsachter zie je een trap naar beneden. Zo´n tien treden verder kom je in een tijdschriftwalhalla. De ruimte is niet veel groter dan de bovenverdieping, maar in deze kelder vind je tijdschriften over werkelijk elk onderwerp. Er ging dan ook geen maand voorbij of ik kwam met minimaal 50 euro aan tijschriften weer thuis. Muziek, ICT, sport, kunst, design, film, ik kocht alles wat los en vast zat. Want ik hou van tijdschriften. Altijd al gedaan en ik blijf er van houden. Misschien nog wel meer dan van [boeken](/boeken-blijven-boeien/).

<!-- more -->

Tijdschriften zijn een tijdelijke en gefocuste blik op de wereld. Gebaseerd op een bepaald politiek of wereldbeeld van de redactie krijgt het magazine een richting. Sommige tijdschriften kun je jaren later nog eens lezen en van genieten. Want het tijdelijke is dan zo goed opgeslagen en bewaard, dat je weer terug in de tijd gaat. Tijdschriftencovers kunnen een iconische betekenis krijgen, ik denk dat iedereen wel een paar beroemde tijdschriftcovers voor de geest kan halen. Anders kun je hier nog wel [een fraaie lijst](http://fishki.net/commentall.php?id=25668) vinden. Boven aan dit artikel zie je een scan van Wave Magazine, wellicht het mooiste blad wat Nederland heeft gekend over het toen opkomende internet. Ze noemden zich een technoglossy, was een duidelijke copie van het net gestartte Wired en had veel invloed op de groei van de Netcultuur in Nederland.

Ik heb nu nog steeds een tijdschriften tic. Als ik boodschappen doe of in de stad ben, altijd loop ik even een kiosk binnen om de tijdschriften te bekijken, even door te bladeren, te zien of er iets nieuws is. Te vaak kom ik dan met een tasje nieuwe titels naar buiten. Die weer op de stapel gaan die al thuis ligt. Want ik neem te weinig tijd om ze rustig te lezen. Soms koop ik ze ook niet om te lezen, maar spreekt de vormgeving en de stijl me enorm aan. Een voorbeeld is het blad [Flow](http://flowmagazine.nl/). Een typisch vrouwenblad, de onderwerpen spreken me niet enorm aan en de schrijfwijze is soms niet zoals ik het graag lees. Maar je ziet en voelt aan alles dat het blad met liefde is gemaakt, dat er over elke pagina wordt nagedacht, gewikt en gewogen. Bij elk nummer zitten wat extra´s zoals kaarten, papier, stickers. Altijd leuk vormgegeven en fijn om naar te kijken. Maar ik hou van meer tijdschriften. Op dit moment liggen op me te wachten:



	
  * Ode Magazine

	
  * Vrij Nederland

	
  * Revolver

	
  * VT wonen

	
  * Computer Totaal

	
  * Esquire

	
  * Wired

	
  * Bright

	
  * Tips & tricks

	
  * Photoshop Creative


Met de komst van de Apple Tablet zal definitief een nieuw tijdperk starten. Iedereen heeft het altijd maar over het uitgeven van boeken op eReaders, maar ik ben benieuwd wat er met de tijdschriften gaat gebeuren. Wat we natuurlijk niet willen is een n-op-n vertaling van papier naar digitaal. Maar dat gaat de komende tijd nog wel gebeuren. Nee, we willen een tijdschrift zoals in onderstaande video. Een fraaie start van een nieuwe leeservaring als je het mij vraagt.









Ik voorspel dat er een nieuwe beroepsgroep zal opstaan. Zoals bij het web ook een compleet nieuwe bedrijfstak van designers, programmeurs en beheerders ontstond, zo zullen ook voor de eMagazines (bij gebrek aan een betere term) nieuwe conventies komen voor redactie, design, user interface, distributie en uitgeefmoment. Maar ook de binding met de lezer en de redactie en wellicht tussen de lezers onderling.

En nee, dat betekent niet het einde van het papieren magazine. Dat blijft gewoon bestaan.

**Update**: Via Twitter krijg ik [het bericht](http://twitter.com/sjacco/status/7860212729) dat er een vergelijkbare kiosk in Breda is geopend (Hoera!) en dat de winkel IMS heette. Ze hebben ook [een website](http://www.imstijdschriften.be/) waar je in de tijdschriften kunt zoeken!
