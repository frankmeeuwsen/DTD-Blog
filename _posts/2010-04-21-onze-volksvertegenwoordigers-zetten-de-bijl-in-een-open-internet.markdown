---
author: frankmeeuwsen
comments: true
date: 2010-04-21 05:56:34+00:00
layout: post
slug: onze-volksvertegenwoordigers-zetten-de-bijl-in-een-open-internet
title: Onze volksvertegenwoordigers zetten de bijl in een open internet
wordpress_id: 774
tags:
- BoF
- Netneutraliteit
- open internet
- wetsvoorstel
---

Slecht nieuws in de mailbox. Ik plaats hier het bericht van Bits of Freedom, lees het eens rustig door en neem het mee in je stemvoorkeur op 9 juni.

Bron: [Bits of Freedom](https://www.bof.nl/2010/04/20/netneutraliteit-kabinet-zet-de-bijl-aan-het-open-internet/)

Het demissionaire Kabinet heeft vandaag een concept-wetsvoorstel  gepubliceerd dat de bijl zet aan het vrije en open internet. Volgens het  Kabinet mogen _**providers zelf bepalen welke diensten of websites ze voor  hun klanten blokkeren**_, mits ze klanten hierover informeren. Daarmee  trekt het kabinet zich niets aan van de [bezwaren](https://www.bof.nl/2010/04/ons-werk/communicatievrijheid/netwerkneutraliteit/) van Bits of Freedom, en zet zij de deur open naar een internet waar je  meer moet betalen als je meer websites wil bezoeken. Bits of Freedom  roept het kabinet op om het wetsvoorstel te herzien.

In het [concept  wetsvoorstel](http://www.internetconsultatie.nl/nrfimplementatie/document/122) (PDF) zouden providers de mogelijkheid krijgen om naar  eigen inzicht diensten af te knijpen of volledig te blokkeren (art.  7.3). Providers zouden dit mogen doen bij te zware belasting van het  netwerk (lid 4 sub c). Dat is voor Bits of Freedom onder omstandigheden  gerechtvaardigd. Maar providers zouden dit ook mogen doen als ze hun  concurrent dwars willen zitten - door bijvoorbeeld internettelefonie te  blokkeren - of als ze extra geld willen vragen voor sites zoals YouTube  (lid 4 sub b). Het enige wat het kabinet eist, is dat providers  transparant zijn over het feit _dat_ zij diensten en websites  blokkeren.

In de [toelichting  bij het wetsvoorstel](http://www.internetconsultatie.nl/nrfimplementatie/document/123) (PDF, Memorie van Toelichting, par. 1.6.1.3)  schrijft het kabinet dat zij nog geen gebruik zal maken van de  mogelijkheid om minimumkwaliteitseisen te stellen, waaraan alle  providers moeten voldoen. Hoewel de regering van opvatting is "dat het  onmogelijk maken of  bewust vertragen van bepaald internetverkeer door  de aanbieder om  commerciële motieven ongewenst is", zijn dit soort  praktijken blijkbaar niet ongewenst genoeg om ze ook te verbieden. Het  Kabinet schrijft slechts dat de staatssecretaris met de  internetproviders in overleg zal treden, om tot duidelijke  afspraken te  komen met betrekking tot het behoud van het open (neutrale) karakter  van internet. Als dit "onverhoopt" niet mocht lukken, zal aanvullende  wetgeving worden voorbereid.

Het kabinet maakt daarmee een gevaarlijke fout. Providers mag geen  gelegenheid gegeven worden innovatieve diensten (internettelefonie) of  websites (YouTube) te blokkeren. Dat is goed voor de innovatie, goed  voor de concurrentie en goed voor sociale cohesie. Omdat commerciële  ondernemingen altijd zullen neigen hun concurrenten te dwarsbomen en er  talloze andere prikkels zijn om zich in te laten met het internetverkeer  van hun gebruikers, moet dit essentiële principe voor de  informatiesamenleving in een wet worden vastgelegd.

Gelukkig betreft het nu nog een concept-wetsvoorstel. Het is aan het  volgende Kabinet om hierover een knoop door te hakken, samen met de  Kamer. Daarom is het relevant te kijken wat politieke partijen vinden.  Op dit moment hebben zowel D66 als GroenLinks in hun  verkiezingsprogramma's opgenomen [dat  providers internetverkeer niet mogen blokkeren](https://www.bof.nl/2010/04/16/digitale-vrijheidscampagne-een-tussenstand/). Bits of Freedom zal  [campagne  blijven voeren](https://www.bof.nl/ons-werk/manifest-voor-digitale-vrijheid/) om andere politieke partijen tot hetzelfde standpunt  te bewegen, en het voorstel zoals dat er nu ligt van tafel te krijgen.
