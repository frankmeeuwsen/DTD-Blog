---
author: frankmeeuwsen
comments: true
date: 2013-01-15 15:38:05+00:00
excerpt: Is 4G de verftube van de 21e eeuw? En hoe zorgde deze uitvinding voor een
  revolutie in de schilderskunst?
layout: post
slug: is-4g-de-verftube-van-de-21e-eeuw
title: Is 4G de verftube van de 21e eeuw?
wordpress_id: 2729
tags:
- gedachtenstroom
---

Gaby Zwaan is [een innovatieve kunstschilder](http://www.gabygaby.eu/) die zeer actief is op social media. Niet alleen een kunstschilder, maar eveneens geïnteresseerd in nieuwe ontwikkelingen. Een tweet van hem:

http://twitter.com/gaby407/status/291166777336029184

Zijn tweet gaat over de nieuwe datasnelheid die KPN aanbiedt op mobiele telefoons. Helaas nog niet voor iPhone 5, zo weet One More Thing [te melden](http://www.onemorething.nl/2013/01/kpn-geen-4g-voor-de-iphone-5/), maar daar wil ik het niet over hebben. Speciaal voor Gaby wil ik het over een tube verf hebben.

![verftube](../images/uploadimages/verftube-266x300.jpg)

Het is voor ons normaal dat verf in tubes zit. Maar dat was niet altijd zo. Zelfs de verftube is [een uitvinding](http://www.aaa.si.edu/collections/images/detail/john-goffe-rand-patent-improvement-construction-vessels-or-apparatus-preserving-paint--c-460) uit 1841 door John Goffe Rand. De Brit bedacht in eerste instantie niet meer dan een holle cilinder met open uiteinden. Beide uiteinden kon je afsluiten en om er verf uit te krijgen maakte je een gat wat je later weer afdichtte met een kurk. Later kreeg Rand het patent op de tube met de schroefdop, die vanaf 1842 exclusief door Winsor & Newton werden verkocht. Dit is de tube zoals wij die nu nog kennen.

Deze uitvinding zorgde voor een revolutie in de schilderkunst. Voorheen maakten schilders hun eigen verf, maar door de samenstelling konden ze deze verf niet buiten gebruiken. De verf droogde te snel uit, waardoor de schilder veelal een schets maakte van een landschap om deze daarna binnen verder te schilderen. Verf in een afsluitbare tube droogde echter niet uit en zo konden schilders ineens naar buiten om hun schilderijen te maken. Dat gingen schilders volop doen, waardoor het [Impressionisme](http://nl.wikipedia.org/wiki/Impressionisme) ontstond.

[caption id="attachment_2732" align="aligncenter" width="780"][![Claude Monet - Impression, soleil levant](../images/uploadimages/780px-Claude_Monet_Impression_soleil_levant_1872.jpg)](http://en.wikipedia.org/wiki/Impression,_soleil_levant) Claude Monet - Impression, soleil levant[/caption]



De verftube, in combinatie met de schoonheid en lichtval van de gebieden in Frankrijk, zorgde voor een versnelling en verandering van de cultuur en maatschappij. Een toevallige samenkomst van omstandigheden met een mooi resultaat.

Kan 4G de verftube van onze tijd zijn? Het is één van de verftubes maar het hoeft geen onbelangrijke te zijn. Snellere doorvoer van data biedt nieuwe mogelijkheden op gebied van entertainment, nieuwsvoorziening en tweeweg conversatie. Een hoorn des overvloeds voor innovatieve startups die op zoek zijn naar nieuwe uitdagingen.

4G als de verftube en de startupscene als het Nieuwe Impressionisme.
