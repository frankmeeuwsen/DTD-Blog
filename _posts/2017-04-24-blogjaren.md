---
layout: post
title: Mijn jaren als blogger
excerpt: Ik vroeg me af hoe lang ik eigenlijk al blog en waar ik dat allemaal deed.
published: true
header: punkey.png
tags: bloggen internet internethistorie
categories: 
    - bloggen
---

Ik vroeg me vandaag af hoe lang ik eigenlijk al blog en op welke domeinen ik dat zoal heb gedaan. Ik moest de grijze massa bovenin goed aan het werk zetten en gelukkig vergeet het internet nooit iets, dankzij The Web Archive. Dus hierbij een poging tot een overzicht. Ik laat alle gastposts op allerlei blogs achterwege.

**2000 - 2005** Punkey.com. Mijn eerste blog. Het had eerst nog een ander domein, iets met casema.net/~punkey... Precies 5 jaar heb ik daar "maar" geblogd maar die jaren hebben alles voor me veranderd. Van Blogger naar Movable Type naar Pivot als blogplatform. Er is gelukkig nog een [Web Archive-link](http://web.archive.org/web/20150217022140/punkey.com)

**2002 - 2009** Frank-ly. Het bureaublog van Rhinofly, nu Kaliber. Destijds het eerste bureaublog van Nederland. Na mijn vertrek is het nog een paar jaar doorgegaan maar inmiddels hebben ze er [een mooi archief](http://archief.kaliber.net/) van gemaakt. Het zou nu waarschijnlijk de hippe domeinnaam frank.ly hebben. Hier is trouwens [mijn beruchte post](http://archief.kaliber.net/twttr-oftewel-present-tense-blogging/) te vinden waar ik in 2006 Twitter afschrijf. Ik heb het zelden meer mis gehad dan toen...

**2004-2008** Whatsthenextaction. Mijn engelstalig blog over de Getting Things Done methodologie. Het blog was een voorloper op het gebied van productiviteitsblogs, lifehacks en lijstposts als ik de populaire posts zie in de zijbalk. Ik heb er ooit CNN en Time Magazine mee gehaald. Ha! [Web Archive Link](http://web.archive.org/web/20080304054150/http://www.whatsthenextaction.com/)

**2009 - 2013** The Incredible Adventure. [Het blog](http://web.archive.org/web/20150217141853/http://incredibleadventure.nl/blog/) bij mijn eenmanszaak. Door een crash in de Wordpress installatie is hier behoorlijk wat van verloren gegaan. Ik moet nog ergens een backup op een harddisk hebben staan. Tot het moment dat ik zin heb om die in ere te herstellen doet de Wayback Machine [zijn werk goed](http://web.archive.org/web/20150217141853/http://incredibleadventure.nl/blog/) :-)

**2007-2015** [Lifehacking](http://lifehacking.nl). Met een groeiende groep auteurs hebben we deze term gemeengoed gemaakt in Nederland. Wat begon als een hobbyproject probeerde ik in een gezonde online en offline publicatie om te zetten. Dat is niet geworden zoals ik het had gewild. Inmiddels is de site niet meer in mijn eigendom, evenals de content.

**2010-2012** Inspirationoverload.nl. Een kortstondig linkdumpblog wat ik op Posterous en Tumblr bijhield. Ik schreef er niet heel frequent en het was vooral [een soort kladblok](http://web.archive.org/web/20130525003708/http://www.inspirationoverload.nl/?page=39) voor digitale trends en losse hypes die langskwamen... Het blijft een mooie domeinnaam.

**2014-2015** Allesonthouden.nl. Toen ik Evernote Business Certified Consultant was, kon ik met dit blog mooi mijn *influencer-status* opkrikken en was het een fraai visitekaartje wat ik deed. Voor de zoekmachines was het natuurlijk prachtige niche-content rondom Evernote. Ik heb het blog op Github overgezet maar dat heeft (eveneens) krak gezegd. Moet ik fixen. Tot die tijd > [Wayback machine!](http://web.archive.org/web/20150801024030/http://allesonthouden.nl/)

**2014-heden** [Diggingthedigital.com](http://diggingthedigital.com/). Ik [begon sporadisch](http://web.archive.org/web/20140122122052/http://diggingthedigital.com/) op het toen-net-nieuwe Ghost platform. Inmiddels ben ik daar weer vertrokken en host ik dit blog nu op Github Pages. Wellicht dat het over een tijdje weer op een ander platform opduikt. Ik heb geen idee. Ik ben inmiddels wel zo platform-vrij mogelijk aan het schrijven. Alles staat in Markdown, een flexibele schrijftaal voor het web. Dit geeft me de vrijheid om op een gegeven moment weer een ander blogplatform te kiezen zonder (hopelijk) al te veel conversie-gedoe. We zullen het zien...

Jeetje...zo terugkijkend ben ik dus al zo'n 17 jaar non stop aan het bloggen. Dan tel ik de eerste jaren in mijn carrière bij WestBrabantNet nog niet eens mee. Daar had ik in 1996-1997 een emailnieuwsbrief met bijbehorende site die ik vakkundig [in elkaar HTML-de](http://web.archive.org/web/19970517040237/www.concepts.nl/wbnetnieuws/archief/index.html) met de [HotDog Editor](http://www.sharewarejunkies.com/01zwd10/hot_dog.htm).
Eigenlijk zou ik alle blogposts weer eens moeten opsnorren en allemaal in één groot archief zetten. Misschien is het interessant voor toekomstige webarchivarissen. En anders is het een mooi ego-projectje ;-)
