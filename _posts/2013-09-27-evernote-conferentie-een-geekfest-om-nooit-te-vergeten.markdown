---
author: frankmeeuwsen
comments: true
date: 2013-09-27 14:24:08+00:00
layout: post
slug: evernote-conferentie-een-geekfest-om-nooit-te-vergeten
title: 'Evernote conferentie #EC2013 - Een geekfest om nooit te vergeten.'
wordpress_id: 3658
tags:
- featured
---

![<3 Evernote](../images/uploadimages/147805cc26f511e3831222000a9e08e7_8-1-400x400.jpg)“Our epic quest is to make the ultimate products for modern knowledgeworkers,” hoorde ik Evernote CEO Phil Libin gisteren zeggen op de Evernote Conferentie in San Francisco. Ik ben op uitnodiging van Evernote in SF om twee dagen lang te genieten, bij te praten, nieuwe dingen te leren en me vooral te verbazen over het bedrijf Evernote.
Voor een overzicht wat er op donderdag is verteld en gelanceerd, verwijs ik je naar [mijn artikel op Numrush](http://numrush.nl/2013/09/27/evernote-wil-ultieme-producten-maken-kenniswerkers/) en [het Evernote blog](http://blog.evernote.com/) voor een overzicht. Gisteren was voornamelijk gericht op Lifestyle, vandaag is Evernote Business aan de beurt. Er zullen weer een aantal aankondigingen en lanceringen zijn. Na de keynote van Phil gisteren ben ik erg benieuwd waar ze vandaag mee komen.

Wat me vooral blij maakt is de sfeer die op de conferentie hangt. Overal zie je Evernote fans, ontwikkelaars, medewerkers en ambassadeurs met elkaar kennismaken en tips delen. Twee dagen die alleen over Evernote gaan, waar vind je dat nog? Evernote is in elk geval een bijzonder bedrijf. De strategie van Evernote gaat verder dan het maken van een goede notitie-app. Ze willen een 100-jaar startup zijn. In alle facetten. Dat betekent dat ze niet alleen goede software willen maken, maar eveneens goede hardware. De producten zijn _premium_ in de prijsstelling, maar ze zijn het waard. De tassen en rugzakken zijn van een uitstekende kwaliteit, de nieuwe scanner ziet er prachtig uit en werkt fenomenaal snel.

Tijdens de keynote en de lancering van de producten vroeg ik me af waarom Evernote deze keuzes maakt. Al snel kwam ik uit bij _dat andere bedrijf_, Apple. Steve Jobs stond er om bekend dat hij elk detail van de producten perfect wilde maken. Zelfs de binnenkant van Apple PC’s, die een normaal mens nooit zal zien, was perfect vormgegeven. De reden was dat Jobs zag hoe hardware en software samenwerken om een perfecte ervaring te geven aan de eindgebruiker. En dat is exact waar Evernote de toekomst ziet. Computers zijn alom aanwezig, we schrikken niet meer van smartphones en raken al gewend aan een kleine computer om onze pols. Over een paar jaar is de markt voor deze _wearables_ enorm. Evernote zet nu eerste stappen op die markt en leert van de samenwerkingen met andere merken. Niet om een hip kledingmerk te worden. Apple richtte zich in beginsel met name op de creatieve mens. Iedereen heeft creativiteit in zich en met Apple producten kun je die creativiteit uit je krijgen. Evernote focust op de moderne kenniswerker. In zekere zin zijn we dat allemaal. Of je nu strateeg bent, een coach, of je wilt je huishouden beter runnen. Of je bent al bezig om de kerstdagen te plannen. We krijgen allemaal vroeger of later met kenniswerk te maken. Evernote wil daar een rol in spelen. Om de ervaring van het opslaan van die kennis en het weer toegankelijk te maken zo plezierig mogelijk te maken.

Om 21.30 uur NL tijd hou ik een [Google Hangout](https://plus.google.com/events/cv6ijo4gm567laj69aorqadc9hc) samen met wat mensen van Evernote. Kom gerust een kijkje nemen!

(Foto: [Meg Herbert](http://statigr.am/p/553748444321531230_9158440))
