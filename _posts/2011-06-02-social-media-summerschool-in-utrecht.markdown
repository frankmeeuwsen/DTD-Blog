---
author: frankmeeuwsen
comments: true
date: 2011-06-02 20:23:54+00:00
layout: post
slug: social-media-summerschool-in-utrecht
title: Social Media Summerschool in Utrecht
wordpress_id: 1545
tags:
- borgesius
- cursus
- De Molen
- mededeling van de directie
- mindz
- social media
- socialijs
- summerschool
- zzp
---

![](../images/uploadimages/500x500-e1307046096249.jpg)De afgelopen weken was het even wat stil op mijn weblog, een combinatie van een drukke agenda en noodzakelijke rustperiode in de avond zorgde er voor dat ik mijn blog even links liet liggen. Maar ik heb niet stil gezeten! Uiteraard heb ik weer aardig wat colleges achter de rug, ben ik druk bezig met het project CentrumOndernemers voor het lectoraat Crossmedia Content en geef ik her en der nog steeds presentaties en workshops. Maar er is meer. Ik organiseer in juli een [hyperlokale summerschool](http://socialmediasummerschool.nl) voor Utrechtse ondernemers!

<!-- more -->

Ik woon in Utrecht Noord-Oost, in de wijk Lauwerecht om precies te zijn. Een aantal wijken hebben zich verenigd in de [Votulast wijken](http://nl.wikipedia.org/wiki/Votulast):Vogelenbuurt, Tuinwijk, Lauwerecht en Staatsliedenbuurt. Recent was er voor de (zelfstandige) ondernemers in de wijk een bijeenkomst om eens kennis te maken en te zien of er behoefte is om vaker bij elkaar te komen. Ik merkte in een paar gesprekken die ik had dat er zeker een behoefte is om wat meer met elkaar te spreken, maar ook dat er een behoefte is aan meer kennis en inzicht over de mogelijkheden van digitale en social media. Laat dat nou toevallig zijn! De afgelopen tijd ben ik bezig geweest om een Summerschool te organiseren voor ondernemers uit de buurt. Sinds vandaag is de website live en kunnen ondernemers zich inschrijven voor 1, 2 of 3 cursusavonden. De cursus vindt plaats in Brasserie Borgesius, een lokale brasserie die een geweldige zaal achter het restaurant hebben met alle faciliteiten. De reden om het daar te houden is juist dat lokale karakter. Want dÃ¡t kan volgens mij een verschil maken.

Veel trainingen, cursussen en workshops zetten diverse ondernemers van verschillend pluimage bij elkaar. Soms uit dezelfde branche, maar toch merk je dat er vaak verschillende uitgangspunten en achtergronden spelen. Nu zal dat bij de lokale ondernemers niet veel anders zijn, maar ik denk dat de kracht juist kan zitten in het gezamenlijk lokaal opereren en aanwezig zijn in de buurt. Niet alle deelnemers zullen naar verwachting alleen in de eigen buurt actief zijn, maar tegelijkertijd zullen ze elkaar wel meer geregeld tegen kunnen komen in de buurt, weten van elkaars bestaan. Misschien kunnen er mooie nieuwe samenwerkingen uit voortkomen. Op twee van de drie avonden heb ik een gastspreker uit de buurt die zal vertellen over zijn ervaringen met het gebruik van social media en de (on)mogelijkheden. Geen gehype en gehijg, maar realistische verhalen. Ik ben blij dat zowel [Slagerij de Molen](http://incredibleadventure.nl/2010/06/twitterende-middenstanders-hoe-dan/) als [Socialijs](http://www.socialijs.nl) bereid zijn om wat te komen vertellen!

De site [Socialmediasummerschool.nl](http://Socialmediasummerschool.nl) (ongelooflijk dat die URL nog vrij was...) heb ik gebouwd op het [Mindz](http://mindz.com)-platform. Hier speelt wederom het lokale karakter. Mindz.com is het platform van Seats2meet. Het is nog niet perfect, maar het heeft zeker potentie voor veel kleine en grote projecten om snel en eenvoudig een compleet platform te bieden. Zo is er de mogelijkheid om een blog bij te houden, evenementen aan te maken, een netwerk te onderhouden van mensen, een wiki te starten en documenten te verspreiden. Nu ik er wat intensiever mee heb gewerkt zie ik zowel de mogelijkheden als de verbeteringen, iets wat ik zeker met het ontwikkelteam zal delen.

De [Social Media Summerschool](http://Socialmediasummerschool.nl) is mijn eerste eigen "produkt" wat ik zelf weg zet. Natuurlijk geef ik al een tijd lezingen en workshops via The Next Speaker, maar dit is iets wat ik helemaal zelf nu opbouw en start. Ik ga hard aan het werk om de drie avonden (12, 19 en 26 juli) gevuld te krijgen. Met hopelijk vooral lokale ondernemers. Betekent het dat een ZZP-er uit Lombok, Rijsweerd of Zeist niet welkom is? Die zijn zeker welkom! Maar de communicatie-inspanningen richten zich vooral op de lokale buurt. Zin in!

Wat zou jij doen om lokaal zo'n dienst bekend te maken?
