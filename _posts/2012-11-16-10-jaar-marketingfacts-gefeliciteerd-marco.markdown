---
author: frankmeeuwsen
comments: true
date: 2012-11-16 13:38:31+00:00
layout: post
slug: 10-jaar-marketingfacts-gefeliciteerd-marco
title: 10 jaar Marketingfacts, gefeliciteerd Marco!
wordpress_id: 2461
tags:
- feest
- marketingfacts
---

![](../images/uploadimages/10jaar_900_500_90_s_c1_smart_scale-300x166.jpg)Vandaag en morgen zijn feestelijke dagen in marketing-Nederland. Marketingfacts, het grootste marketingblog wat ons land rijk is, mag [zijn tiende verjaardag](http://www.marketingfacts.nl/specials/mf10jaar) vieren. Dat lijkt een eeuwigheid in Internetjaren, juist daarom is dit meer dan een felicitatie waard voor Marco en zijn team. Ik heb in de beginjaren van Marketingfacts geregeld een artikel geplaatst, al dan niet doorgeplaatst van ons Frank-ly blog destijds. Omdat ik een oudgediende ben kreeg ik, evenals alle andere bloggers, van Bram Koster een mail om wat herinneringen te delen. Helaas is dat er door omstandigheden bij ingeschoten, sorry Bram. Daarom maak ik het graag hier goed! In het format zoals [op Marketingfacts](http://www.marketingfacts.nl/berichten/over-10-jaar-marketingfacts-wie-is-marco-derksen/) staat!

<!-- more -->

**Wat is in jouw ogen de belangrijkste marketingfact (of gebeurtenis of ontwikkeling) van de afgelopen 10 jaar?**

Voor mij is het meest in het oog springend de verschuiving van macht en middelen. Producenten, uitgevers en mediamagnaten hebben niet meer het alleenrecht op de aandacht, we kunnen dat allemaal verdienen. Met het juiste platform en de juiste mentaliteit kan eenieder de aandacht voor zijn product of dienst krijgen. No more business as usual!

**Wat is je het meest bijgebleven van 10 jaar Marketingfacts?**

De drive, de vernieuwing, de constant stroom aan berichten. Misschien niet allemaal kwalitatieve pareltjes, maar na 10 jaar een waardevolle database en kleine geschiedenis van online marketing in Nederland. Maar ik denk ook aan ons gezamenlijke optreden, samen met Frank Janssen van Frankwatching, bij een van de eerste Emerce Updates. Dat zou later de start voor veel businessbloggers hebben betekend. En onze samenwerking in Eventblogs. Niet even succesvol maar wel heel leuk om te doen!

**Heb je nog een mooie anekdote over Marketingfacts?**

Ik zou zeggen: De partycrash bij de SDL65 borrel, ergens in 2010 meen ik. Met een aantal Amsterdammers en Utrechters stiekem in de trein en op weg naar dat verre Arnhem om even een drankje te doen met Marco en kornuiten. Helaas is het maar bij één keer gebleven.

**Tot slot: wat zou je nog aan Marco willen zeggen?**

Dank voor je wijsheid door de jaren heen. Achter de schermen heb je me geregeld van wat advies gediend over ondernemen, daar ben ik je dankbaar voor. Maar het belangrijkste: Ga weer schrijven! _**Blog on**_!


