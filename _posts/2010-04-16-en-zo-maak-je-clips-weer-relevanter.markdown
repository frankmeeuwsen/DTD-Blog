---
author: frankmeeuwsen
comments: true
date: 2010-04-16 20:51:12+00:00
layout: post
slug: en-zo-maak-je-clips-weer-relevanter
title: En zo maak je clips weer relevant(er)
wordpress_id: 770
tags:
- '360'
- clip
- mediumspecificiteit
- video
---

In 1979 bracht de Britse groep The Buggles het nummer uit "[Video killed the radiostar](http://www.youtube.com/watch?v=Iwuy4hHO3YQ)", over de gouden dagen van de radio die door de komst van MTV en de videoclips verloren gingen. Later is het nummer nog geweldig gecovered door [The Presidents of the USA](http://www.youtube.com/watch?v=Ibawg0lW7Kw), maar dat terzijde.

Maar de gouden dagen van de videoclip zijn ook voorbij. Videoclips op TV zijn nog maar zelden te vinden (oh wat mis ik de TopPop dagen met het Penny de Jager Showballet en houten palmbomendecor!) en de M in MTV staat niet altijd meer voor Music. Met een ongezonde hang naar nostalgie kan ik avonden kijken naar zenders als VH1 Classic waar ze een _80s Hour_ hebben of _Smells like the 90s_, met oude clips uit die decennia. Heerlijk!

Op het web zijn duizenden videoclips te vinden. De Youtubes en Vimeo's staan er vol mee. Maar er wordt niet altijd meer evenveel in geïnnoveerd lijkt het? Ik zoek er niet bewust naar, maar ik vraag me af of er nog echt wordt geïnvesteerd in nieuwe videoclips zoals in de jaren '80 en '90 werd gedaan? Natuurlijk komen er wel nieuwe videoclips en sommigen zijn de moeite van het kijken waard, maar er zijn nog maar weinig nieuwswaardige videoclips. Ik kan me herinneren dat de clip van Michael Jackson's [Thriller](http://www.youtube.com/watch?v=hMnk7lh9M3o) pas na 22.00 uur mocht worden uitgezonden. George Michael's "[I want your Sex](http://www.youtube.com/watch?v=0S9X1DfLJ7U)" idem dito en na de eerste uitzending van die clip was er een praatprogramma over Aids en Safe Sex. Those were the days...

Pendulum heeft een nieuwe clip uitgebracht die juist uitstekend gebruik maakt van het interactieve medium internet. Door de clip te voorzien van twee elementen:



	
  1. Je hebt de mogelijkheid om [360 graden](http://www.pendulum.com/360) door de scenes te draaien met je muis of touchpad. Een techniek die al in de CD-Rom wereld werd gebruikt, maar die ik verrassend genoeg weinig in (online!) videoclips heb gezien.

	
  2. Een wedstrijd-element. Zoek 6 letters in de clip en krijg daarmee toegang tot een gratis download. Inderdaad, niet heel vernieuwend, maar het geeft je wel even een momentje om te puzzelen en te spelen met de clip.


Nadeel is dat de clip niet is te embedden, dus ik kan hem hier niet tonen. Uiteraard is hij wel op de site van Pendulum te [bekijken](http://www.pendulum.com/360)! Ondanks dat het ronddraaien op een gegeven moment wat gaat vervelen omdat het weinig aan het vehaal toevoegt, laat het wel zien hoe je specifieke eigenschappen van een medium kunt inzetten.

En is nu echt  toevallig dat Pendulum deze week te horen is in de trailer van [de volgende aflevering van Lost](http://www.youtube.com/watch?v=XIKCc4NlrjY)?
