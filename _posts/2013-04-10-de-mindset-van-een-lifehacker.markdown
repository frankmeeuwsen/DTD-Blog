---
author: frankmeeuwsen
comments: true
date: 2013-04-10 20:36:24+00:00
layout: post
slug: de-mindset-van-een-lifehacker
title: De mindset van een Lifehacker
wordpress_id: 3254
tags:
- automator
---

![automator_teaser](../images/uploadimages/automator_teaser.png)Vandaag gaf ik twee presentaties achter elkaar. Eerst over de ontstaangeschiedenis van Lifehacking en vervolgens in een uurtje de basics van Evernote uitgelegd. Bij beide presentaties bekroop me het gevoel dat mijn liefde voor de twee onderwerpen is ontstaan uit de behoefte om zelf dingen uit te proberen en te gaan doen. Vanavond merkte ik hoe dat in de praktijk werkt. Misschien herken je het. Misschien denk je dat ik een mafkees ben. Of je denkt beide. Net zo prima!

We hadden vandaag op Lifehacking [een Weggeef Woensdag](http://lifehacking.nl/algemeen/weggeef-woensdag-de-nanopod/). Op die dag geven we goodies weg die bij ons gedachtegoed passen. Vandaag is dat de Nanopod, een drinkbeker die je water zuivert. Om er één te winnen moest je een simpele vraag beantwoorden. We besloten dat de deelnemers ons moesten mailen met het juiste antwoord. Ik deed dat in de wetenschap dat we bij een gemiddelde Weggeef Woensdag we zo’n 20 - 30 inzendingen krijgen. Dat is dus prima te overzien.
Toen ik gedurende de dag mijn mail bekeek viel me op dat er wel veel extra mail was binnengekomen. Wat blijkt? De wedstrijd is populair en krijgen aardig wat mail binnen. 90 mails terwijl ik dit nu schrijf. En het zal nog wel even doorgaan.

Ik had afgesproken dat ik de binnengekomen mails zou doorsturen naar Annemieke die de winnaars kiest en de afhandeling regelt. Hmmm…90+ mails doorsturen is niet echt mijn idee van handig en Annemieke wil ik eveneens niet opzadelen met al die extra mails. Hoe kan ik dat oplossen? Ik dacht even aan een webservice als [If This Then That](https://ifttt.com/dashboard) of [Zapier](https://zapier.com/), waarmee je diverse diensten aan elkaar kunt knopen. Zo zou ik bijvoorbeeld de relevante mails via een filter naar Evernote kunnen sturen en ze als één notitie kunnen verzamelen. Helaas ging dat niet lukken, omdat de filters niet werken op al ontvangen email. En nog een aantal redenen waar ik je niet mee zal vermoeien.

Ik besloot in onze Lifehacking Auteurs Community om hulp te vragen en al snel komt het idee om met de [Automator applicatie](http://www.macosxautomation.com/automator/) in OSX iets te maken. Die kan praten met de Mail app op mijn Mac en zo zou ik de mails kunnen ophalen, filteren en de inhoud in een tekstbestand zetten.

Na wat testen en wat bijlezen over Applescript was ik er uit. Na 90 minuten heb ik de service werkend en kan ik komende vrijdag met één druk op de knop de juiste mails bij elkaar in een tekstbestand zetten en dat bestand naar Annemieke sturen.

Ik hoor jullie al denken: Ja maar Frank…waarom heb je de inzenders niet direct naar Annemieke laten mailen? Of een formulier gebruikt? Of kies je zelf de winnaars?
Daar hebben jullie allemaal gelijk in. We hadden een formulier moeten gebruiken. Foutje van de organisatie, doen we de volgende keer beter.

Maar aan de andere kant, ik heb weer wat geleerd over de mogelijkheden van Apple’s eigen Automator software, die krachtiger is dan ik dacht.
En in de Auteurs Community hebben we weer een idee voor een artikelserie gekregen. Dat is wel wat waard natuurlijk.
