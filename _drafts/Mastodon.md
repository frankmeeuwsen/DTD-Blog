---
layout: post
title: Mastodon 
date: 2018-08-10 01:19:37 +2h
excerpt:
published: false
header:
syndication: indienews
---
Ineens staat het alternatieve, gedecentraliseerde netwerk Mastodon weer wat meer in de spotlight. De laatste paar dagen zag ik op Twitter mensen weer praten over dit netwerk wat in 2017 een korte opleving had. Toen ik zelf weer eens op het netwerk ging kijken zag ik behoorlijk wat activiteit bij de mensen die ik al volgde en ik zag notificaties van nieuwe volgers. Er is dus iets gaande, maar waar komt dat vandaan?

Ik vermoed dat het een goede samenloop van omstandigheden is. Zowel Facebook als Twitter liggen al een tijd onder vuur. Steeds verder gemodereerd, steeds meer door algoritmes gestuurd en we weten dat er een data-profiel van je wordt opgebouwd voor adverteerders. Afgelopen week kwam de Jack Dorsey, CEO van Twitter onder vuur te liggen. Hij maakte bekend dat Twitter het account van InfoWars-oprichter Alex Jones niet censureert omdat "hij de voorwaarden van Twitter niet heeft geschonden". Of dat werkelijk zo is, dat is voer voor een andere discussie. Het was echter koren op de molen voor een aantal Twitteraars om (tijdelijk?) afscheid te nemen van het netwerk en elders te gaan kijken. Al snel komt Mastodon dan om de hoek. 

Twitter past eveneens de voorwaarden aan voor het gebruik van hun API, waarmee bijvoorbeeld andere Twitter-clients mogelijk zijn zoals Twitterific en Tweetbot. Twitter gaat de [mogelijkheden behoorlijk knijpen](https://www.programmableweb.com/news/twitter-kills-site-streams-users-streams-and-legacy-direct-messages-next-week/brief/2018/08/09) waardoor deze diensten het moeilijker krijgen om realtime berichten te tonen. 

De frustratie rondom het beleid van Twitter en de veranderingen in de API's zorgen dat een voorhoede nieuwe plekken zoekt of zelf maakt. Ik vermoed dat dit zorgt voor een nieuwe opleving van Mastodon. De vraag blijft natuurlijk hoe lang dit zal duren en of de tijd rijp is voor het principe van de _fediverse_. Niet één besloten sociaal netwerk zoals Twitter en Facebook, maar een ecosysteem van meerdere netwerken die onderliggend met elkaar zijn verbonden. Andy Baio is een ontwikkelaar die recent Mastodon weer meer is gaan gebruiken. In een Twitter-thread (ja, ik zie de ironie) [legt hij uit](https://twitter.com/waxpancake/status/1027793032676962305) waarom. Darius Kazemi is een bot-ontwikkelaar en hij stapt over op Mastodon en RSS vanwege de API wijzigingen op Twitter. Hij [geeft een fraaie uitleg](https://twitter.com/tinysubversions/status/1027325323317104640) waarom Mastodon interessanter is en hoe je eenvoudig kunt overstappen. 

